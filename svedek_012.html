<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA OSMÁ Hořící strom">
    <meta name="apple-mobile-web-app-capable" content="yes">
    <title>KAPITOLA OSMÁ Hořící strom</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Václav Řezáč: Svědek">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Svědek">
    <meta property="og:title" content="Svědek">
    <meta property="og:type" content="book">
    <meta property="og:book:author" content="Václav Řezáč">
    <meta property="twitter:title" content="Václav Řezáč: Svědek">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./svedek_011.html">
    <link rel="next" href="./svedek_013.html">
    <meta name="nb-order" content="8">
    <link rel="self" href="svedek_012.html">
    <meta name="nb-identifier" content="rezac-svedek-629fb4a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="7338" data-nb-chars="43298">
    <nav role="doc-toc">
      <ul class="plain section">
        <li><a href="svedek_005.html">Měsíčná noc</a></li>
        <li><a href="svedek_006.html">Bratři</a></li>
        <li><a href="svedek_007.html">Zahradní slavnost</a></li>
        <li><a href="svedek_008.html">Starostovo odpoledne</a></li>
        <li><a href="svedek_009.html">Nepřekročitelná hranice</a></li>
        <li><a href="svedek_010.html">Všechny cesty vedou na náměstí</a></li>
        <li><a href="svedek_011.html">Zvon spravedlivého</a></li>
        <li><a href="svedek_012.html">Hořící strom</a></li>
        <li><a href="svedek_013.html">Druhá měsíčná noc</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./svedek_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="26"><span class="idea" data-nb-ref-number="1" id="idea1" data-nb-words="4" data-nb-chars="26">KAPITOLA OSMÁ Hořící strom</span></h1>
        <section>
          <p class="chunk" data-nb-ref-number="2" data-nb-words="147" data-nb-chars="930"><span class="idea" data-nb-ref-number="2" id="idea2" data-nb-words="147" data-nb-chars="930">Nemáme přímých svědectví, na&nbsp;nichž bychom postavili vylíčení toho, co&nbsp;se&nbsp;odehrávalo dále ve&nbsp;statku Dastychových, když tam soudní rada donesl svého bezvědomého bratra. Lucku přivedla domů Lída, která naštěstí zmeškala celou událost, protože se&nbsp;toulala v&nbsp;polích za&nbsp;městem a&nbsp;odříkávala nějakému jeřábu, topolu nebo bříze roli, na&nbsp;jejíž vyjádření doroste tak někdy po&nbsp;deseti letech. Uklidněná kobylka se&nbsp;popásala po&nbsp;mezích, a&nbsp;protože mezi ní&nbsp;a&nbsp;dívkou bylo staré přátelství, utvrzené mnoha kostkami cukru a&nbsp;krajíci chleba, následovala ji&nbsp;pokorně. Lída ovšem nebrala samozřejmě, že&nbsp;Lucka, která měla být v&nbsp;tuto chvíli uvázána u&nbsp;žlabu, se&nbsp;potlouká sama tak daleko za&nbsp;městem, a&nbsp;její zneklidnění stouplo, když procházela ulicemi a&nbsp;narážela na&nbsp;skupiny rozčileně rozprávějících lidí, kteří zmlkali, jakmile ji&nbsp;zahlédli. Nikdo k&nbsp;ní však nepřistoupil, aby jí&nbsp;pověděl, co&nbsp;se&nbsp;stalo, a&nbsp;ona neměla k&nbsp;nikomu z&nbsp;nich tak blízko, aby se&nbsp;sama dotázala.</span></p>
          <p class="chunk" data-nb-ref-number="3" data-nb-words="24" data-nb-chars="146"><span class="idea" data-nb-ref-number="3" id="idea3" data-nb-words="24" data-nb-chars="146">Vzrušený a&nbsp;žvatlající stařík Balchán jí&nbsp;první vběhl do&nbsp;cesty, když vstoupila s&nbsp;Luckou do&nbsp;dvora. Pšukal volným koutkem úst, až&nbsp;mu&nbsp;sliny odletovaly.</span></p>
          <p class="chunk" data-nb-ref-number="4" data-nb-words="10" data-nb-chars="46"><span class="idea" data-nb-ref-number="4" id="idea4" data-nb-words="10" data-nb-chars="46">– Pš, pš. Tady je, mlška. Shodila ho&nbsp;a&nbsp;utekla.</span></p>
          <p class="chunk" data-nb-ref-number="5" data-nb-words="53" data-nb-chars="304"><span class="idea" data-nb-ref-number="5" id="idea5" data-nb-words="53" data-nb-chars="304">Ale dříve než se&nbsp;ho&nbsp;Lída mohla na&nbsp;něco zeptat, položil si&nbsp;prst na&nbsp;ústa, a&nbsp;tváře se&nbsp;nadmíru tajemně, vylovil cosi z&nbsp;kapsy svého přerostlého kabátu. Přistoupil těsně k&nbsp;ní a&nbsp;rozevřel svou vrásčitou, špinavou dlaň. Ležel na&nbsp;ní&nbsp;malý dřevěný, pomalovaný ptáček, v&nbsp;němž Lída poznala kukačku z&nbsp;hodin v&nbsp;kanceláři.</span></p>
          <p class="chunk" data-nb-ref-number="6" data-nb-words="17" data-nb-chars="97"><span class="idea" data-nb-ref-number="6" id="idea6" data-nb-words="17" data-nb-chars="97">– Už&nbsp;nebude kukat, svěřoval jí&nbsp;děda nadšeným šeptem. Zakloutil sem jí&nbsp;klk, dyž byli všichni dole.</span></p>
          <p class="chunk" data-nb-ref-number="7" data-nb-words="48" data-nb-chars="282"><span class="idea" data-nb-ref-number="7" id="idea7" data-nb-words="48" data-nb-chars="282">Když polekaná Lída vstoupila do&nbsp;ložnice rodičů, okresní lékař právě zkoumal stav bezvědomého statkáře. Těžký otřes mozku, zní konečný posudek. Lebka je&nbsp;v&nbsp;pořádku, ta&nbsp;ještě něco vydrží. Na&nbsp;všech tvářích kolem je&nbsp;psána táž myšlenka: Ano, lebka je&nbsp;snad v&nbsp;pořádku, ale co&nbsp;se&nbsp;stalo v&nbsp;ní?</span></p>
          <p class="chunk" data-nb-ref-number="8" data-nb-words="8" data-nb-chars="47"><span class="idea" data-nb-ref-number="8" id="idea8" data-nb-words="8" data-nb-chars="47">Příští dny jim dají odpověď, již nikdo nečekal.</span></p>
          <p class="chunk" data-nb-ref-number="9" data-nb-words="71" data-nb-chars="423"><span class="idea" data-nb-ref-number="9" id="idea9" data-nb-words="71" data-nb-chars="423">Soudce si&nbsp;vyžádal telegraficky u&nbsp;krajského soudu zástupce na&nbsp;své místo a&nbsp;nehýbá se&nbsp;od&nbsp;bratrova lůžka. A&nbsp;když Pepek se&nbsp;probere tak, že&nbsp;rozeznává tváře kolem sebe, a&nbsp;shledá, že&nbsp;ten, kdo mu&nbsp;sedí nejblíž a&nbsp;drží ho&nbsp;za&nbsp;ruku, je&nbsp;Filip, dívá se&nbsp;dlouho mlčky do&nbsp;jeho pohublého obličeje zbaveného brejlí a&nbsp;rozechvělého úzkostným napětím. Pak se&nbsp;usměje rozumnýma tmavýma očima, v&nbsp;nichž vyhasly všechny ty&nbsp;neklidné, kmitající plamínky.</span></p>
          <p class="chunk" data-nb-ref-number="10" data-nb-words="136" data-nb-chars="836"><span class="idea" data-nb-ref-number="10" id="idea10" data-nb-words="136" data-nb-chars="836">Zatím se&nbsp;Byteň ptá, co&nbsp;je&nbsp;příčinou těch vzrušujících událostí, jež tak znenadání vpadly do&nbsp;jejích pokojných zdí. Je&nbsp;toho opravdu trochu mnoho v&nbsp;tak málo dnech na&nbsp;město, které po&nbsp;desítiletí nepoznalo dravějších příhod než hospodské pranice nebo krádež slepic. To&nbsp;nemůže být samo sebou, rozhodlo veřejné mínění, a&nbsp;neúnavně proutkařilo, hledajíc pramen, z&nbsp;něhož přišla zátopa. I&nbsp;byli už&nbsp;tehdy mnozí, kteří ukazovali k&nbsp;domku v&nbsp;Kostelní ulici a&nbsp;jeho obyvateli, ačkoli nikdo z&nbsp;postižených nebo zúčastněných se&nbsp;nikdy a&nbsp;nikomu o&nbsp;něčem podobném ani nezmínil. Nuže, snad je&nbsp;to&nbsp;takový tajemný přírodní zákon měst, jako je&nbsp;Byteň, že&nbsp;v&nbsp;nich neutajíš ani myšlenky, kterou jsi nikdy nepronesl, nenapsal, ba&nbsp;ani nezahvízdal nebo nevyťukával prsty na&nbsp;stůl, že&nbsp;i&nbsp;nevyslovena prosakuje zdmi a&nbsp;poletuje od&nbsp;hlavy k&nbsp;hlavě, snášejíc do&nbsp;nich svá kukaččí vejce.</span></p>
          <p class="chunk" data-nb-ref-number="11" data-nb-words="195" data-nb-chars="1142"><span class="idea" data-nb-ref-number="11" id="idea11" data-nb-words="195" data-nb-chars="1142">Emanuel Kvis cítí, jak se&nbsp;ta&nbsp;podezření plíží kolem zdí jeho domku; když tu&nbsp;tak sedí v&nbsp;tichu a&nbsp;sám, slyší, jak mu&nbsp;ťapkají a&nbsp;čenichají pod okny, jak se&nbsp;snášejí na&nbsp;střechu a&nbsp;klapají tam chtivými zobany. Šlehají po&nbsp;něm z&nbsp;očí každého, koho potká, když vyjde na&nbsp;procházku. Ženy u&nbsp;zelinářských stánků zmlknou a&nbsp;dívají se&nbsp;za&nbsp;ním s&nbsp;rukama složenýma na&nbsp;životech. Dráždil jejich zvědavost od&nbsp;samého počátku, co&nbsp;se&nbsp;objevil v&nbsp;městě, a&nbsp;nyní ovšem, co&nbsp;mezi nimi kolují šepty pestřejší a&nbsp;přizdobenější o&nbsp;barvy každého, kdo je&nbsp;podává dál, je&nbsp;napíná téměř nesnesitelně. Pověrčivé mrazení jim běží po&nbsp;páteři, ukazují si&nbsp;vzájemně husí kůže, jež jim vyskočila na&nbsp;pažích. Strašidelné zkazky se&nbsp;probouzejí v&nbsp;jejich paměti, jsou připraveny uvěřit každému nesmyslu, bát se&nbsp;nebo se&nbsp;proměnit v&nbsp;zuřivé lítice, štvané podvědomým strachem o&nbsp;mláďata. Ty&nbsp;z&nbsp;nich, jejichž život je&nbsp;zabydlen od&nbsp;noci Kvisova příjezdu, křižují se&nbsp;potají, setkavše se&nbsp;s&nbsp;jeho pohledem, a&nbsp;odplivují si, aby zabránily uřknutí svého plodu, druhé pak žasnou, proč právě v&nbsp;tu chvíli se&nbsp;pohnula v&nbsp;jejich myslích ta&nbsp;neb ona myšlenka, z&nbsp;níž se&nbsp;už&nbsp;ani nezpovídají, protože ji&nbsp;považovaly za&nbsp;dávno odumřelou.</span></p>
          <p class="chunk" data-nb-ref-number="12" data-nb-words="163" data-nb-chars="1003"><span class="idea" data-nb-ref-number="12" id="idea12" data-nb-words="163" data-nb-chars="1003">Na&nbsp;schodech před Harazimovým krámem, které před několika dny zkropil svou čerstvou krví strážník Tlachač, stojí zachmuřený mládenec a&nbsp;pokuřuje cigaretu. Má&nbsp;za&nbsp;sebou krušné dny, musel vyslechnout mnoho jizlivých řečí a&nbsp;mohl jen zatínat pěsti v&nbsp;kapsách, jak se&nbsp;v&nbsp;něm synovská láska prala s&nbsp;láskou k&nbsp;děvčeti, které přece nemůže opustit, i&nbsp;kdyby proto měl jít lámat kámen nebo sloužit k&nbsp;sedlákovi. Slunce svatováclavského léta sedí nad náměstím a&nbsp;vyhřívá je&nbsp;jako kvočna, která si&nbsp;zamanula vyvést pozdní kuřata. Mládencova trýzeň tím jen stoupá; závratná rozkoš milostné vzpomínky je&nbsp;vydána útrpnému právu. Neviděl Lídu od&nbsp;toho nešťastného dne. Přestala chodit do&nbsp;zkoušek a&nbsp;její roli v&nbsp;aktovce dostala jiná dívka. Neodpověděla mu&nbsp;na&nbsp;dopis, a&nbsp;jak se&nbsp;zdá, nevychází vůbec z&nbsp;domu. Jeník využívá každičké chvilky, kdy není v&nbsp;krámě zákazníků, aby pokuřoval a&nbsp;civěl nad chodníkem jako rybář nad říčním proudem, zasmušile a&nbsp;bezútěšně. Všichni, kdo jdou kolem, vědí, proč tu&nbsp;stojí, litují ho&nbsp;a&nbsp;drží mu&nbsp;v&nbsp;duchu palec.</span></p>
          <p class="chunk" data-nb-ref-number="13" data-nb-words="214" data-nb-chars="1240"><span class="idea" data-nb-ref-number="13" id="idea13" data-nb-words="214" data-nb-chars="1240">Jak by&nbsp;takto mohl uniknout věčně nastraženým tykadlům kvisovské zvědavosti! Ale když se&nbsp;Kvisovi podaří setkat se&nbsp;s&nbsp;Jeníkovýma očima, pocítí k&nbsp;svému překvapení, že&nbsp;se&nbsp;octl v&nbsp;postavení člověka, který se&nbsp;přiblížil k&nbsp;zahradě, obehnané plotem z&nbsp;ostnatého drátu. Vidí vše, co&nbsp;je&nbsp;uvnitř, ale nemůže k&nbsp;tomu. Narazil na&nbsp;takový odpor a&nbsp;pohrdání, že&nbsp;se&nbsp;před ním schoulí jako pes před zdviženým bičem. I&nbsp;proklouzne pod tím pohledem a&nbsp;zastaví se&nbsp;o&nbsp;několik kroků dál, zády k&nbsp;Jeníkovi, aby rozechvěle a&nbsp;úzkostně uvážil, čeho se&nbsp;tu&nbsp;dotkl, ale co, jako by&nbsp;ten ostnatý plot byl napojen elektrickým proudem, jej udeřilo a&nbsp;od sebe odhodilo. A&nbsp;přece za&nbsp;ním bylo všechno, co&nbsp;hledal, jenomže se&nbsp;to&nbsp;dostalo do&nbsp;pohybu bez něho, ba&nbsp;míjelo jej to&nbsp;lhostejně, neseno prudkou krví mládí, které nezná hranic. Svobodně, nezávisle na&nbsp;čemkoli jiném než na&nbsp;citu, který je&nbsp;v&nbsp;těch letech počátkem i&nbsp;koncem všeho, hnalo se&nbsp;v&nbsp;Jeníkovi vpřed odhodlání vzepřít se&nbsp;všemu, co&nbsp;by&nbsp;mu&nbsp;v&nbsp;něm bránilo. Tady nemáš, co&nbsp;bys ponoukal, tady se&nbsp;může uskutečnit rozhodnutí nejzávratnější a&nbsp;nejnesmyslnější, ty&nbsp;se&nbsp;však na&nbsp;něm nebudeš podílet, protože na&nbsp;tomto území se&nbsp;vede zápas mezi nadějemi a&nbsp;úzkostmi, touhami a&nbsp;obavami, a&nbsp;každá z&nbsp;nich má&nbsp;otevřené hledí a&nbsp;své barvy nese na&nbsp;nezastřeném štítě.</span></p>
          <p class="chunk" data-nb-ref-number="14" data-nb-words="32" data-nb-chars="175"><span class="idea" data-nb-ref-number="14" id="idea14" data-nb-words="32" data-nb-chars="175">Kvis cítí svou porážku. Je&nbsp;mnohé ještě, po&nbsp;čem se&nbsp;vztahuje marně jeho žádost. Mládí si&nbsp;běží svými cestami, jež jsou pro něho neschůdné, a&nbsp;on vidí, že&nbsp;by&nbsp;nepostačil jeho kroku.</span></p>
          <p class="chunk" data-nb-ref-number="15" data-nb-words="174" data-nb-chars="1063"><span class="idea" data-nb-ref-number="15" id="idea15" data-nb-words="174" data-nb-chars="1063">Božka, to&nbsp;bylo něco jiného, její cit k&nbsp;němu přiběhl sám jako opuštěný psík hledající pána, oklamán a&nbsp;přiváben strojovou vlídností, jakou Kvis projevoval lidem, na&nbsp;nichž mu&nbsp;nesešlo. Ale to&nbsp;bylo také vše, co&nbsp;tu&nbsp;získal, to&nbsp;mladé poblouznění děvčete, jež podvědomě hledalo klid, záchranu a&nbsp;bezpečí. Všechno ostatní jím proběhlo jako vítr zotvíraným domem a&nbsp;zanechalo po&nbsp;sobě prázdnotu ještě pustší a&nbsp;bezútěšnější. Oživil zmírající pudy a&nbsp;vrátil jim sílu a&nbsp;vyhrabal zasuté myšlenky a&nbsp;vyvedl je&nbsp;na&nbsp;světlo; a&nbsp;nakonec jen bezmocně přihlížel, jak se&nbsp;vymykají jeho záměrům a&nbsp;podléhají duchu, který je&nbsp;zrodil. Starosta, Tlachač, oba Dastychové, ti&nbsp;všichni překročili hranici, ale vrátili se&nbsp;za&nbsp;ni&nbsp;opět hlouběji než předtím. Vyvolal povodeň, nepodařilo se&nbsp;mu&nbsp;však proměnit ji&nbsp;v&nbsp;záplavu, v&nbsp;níž není záchrany; voda opadla a&nbsp;vzdala se&nbsp;svým břehům, zklidnělá a&nbsp;mírnější než dříve. Vykřesal píseň a&nbsp;směl jen naslouchat, jak v&nbsp;něm zní. Byl pouhou ozvučnicí, která musí zmlknout s&nbsp;posledním tónem. To&nbsp;bylo málo. Chtěl vládnout nápěvům, jež probouzel, a&nbsp;vnutit jim svůj spád a&nbsp;závěr.</span></p>
          <p class="chunk" data-nb-ref-number="16" data-nb-words="65" data-nb-chars="386"><span class="idea" data-nb-ref-number="16" id="idea16" data-nb-words="65" data-nb-chars="386">Jeníkův pohled se&nbsp;opírá tvrdě a&nbsp;nevraživě do&nbsp;Kvisových zad. Mládenec vyslechl v&nbsp;krámě mnoho zmatených narážek na&nbsp;vinu toho staříka na&nbsp;posledních byteňských příhodách, jež možná zasáhnou svými důsledky i&nbsp;do jeho života. Je&nbsp;to&nbsp;nesmysl po&nbsp;jeho soudu, ale protože je&nbsp;pln tísně a&nbsp;nejistoty, ulevuje si&nbsp;tím, že&nbsp;si&nbsp;představuje, jak by&nbsp;s&nbsp;dědkem zatočil, kdyby pověsti o&nbsp;něm se&nbsp;ukázaly pravdivé.</span></p>
          <p class="chunk" data-nb-ref-number="17" data-nb-words="144" data-nb-chars="802"><span class="idea" data-nb-ref-number="17" id="idea17" data-nb-words="144" data-nb-chars="802">Před Dastychovic statkem stojí auto, taková stará rozkolébaná kachna, uvyklá čvachtat se&nbsp;a&nbsp;polykat kilometry v&nbsp;blátě a&nbsp;prachu okresních silnic a&nbsp;polních cest. Co&nbsp;tam ten doktor dělá tak dlouho? Říká se&nbsp;přece, že&nbsp;Lídin otec je&nbsp;už&nbsp;mimo nebezpečí, ba&nbsp;že&nbsp;s&nbsp;rozumem je&nbsp;to&nbsp;lepší než před pádem z&nbsp;Lucčina hřbetu. Ale proč se&nbsp;hned zneklidňovat? Doktor je&nbsp;starý žvanil, a&nbsp;jestli mu&nbsp;tam nalili skleničku něčeho, přirostl jim k&nbsp;židli. Vrátka vrzla. Tady ho&nbsp;máme. Vykulil se&nbsp;z&nbsp;nich malý a&nbsp;obtloustlý, měchatou, odřenou brašnu v&nbsp;ruce a&nbsp;letní čepici ze&nbsp;slaměného pletiva daleko v&nbsp;týle. Otáčí se&nbsp;a&nbsp;směje na&nbsp;někoho, kdo stojí ve&nbsp;vrátkách a&nbsp;koho my&nbsp;nevidíme. Pak i&nbsp;ten někdo vyjde ze&nbsp;vrat na&nbsp;ulici a&nbsp;mládenec před Harazimovým krámem ztuhne. Doktor poplácá Lídu po&nbsp;rameni, něco na&nbsp;ni&nbsp;zapovykuje a&nbsp;batolí se&nbsp;k&nbsp;svému vozu.</span></p>
          <p class="chunk" data-nb-ref-number="18" data-nb-words="70" data-nb-chars="403"><span class="idea" data-nb-ref-number="18" id="idea18" data-nb-words="70" data-nb-chars="403">Auto, hlomozivé jako jeho pán, vyrazí s&nbsp;rachotem za&nbsp;dalším pacientem a&nbsp;Lída vykročí k&nbsp;lékárně. Teď přišla, Jeníku, tvá chvíle a&nbsp;čerta sejde na&nbsp;tom, že&nbsp;snad matka, jata podezřením, kam tak náhle zmizel, vyjde před krám. Jenomže kámen, na&nbsp;němž tak dlouho stál, mu&nbsp;nějak vrostl do&nbsp;nohou, a&nbsp;než se&nbsp;mu&nbsp;do&nbsp;nich vrátí schopnost pohybu, smekne Kvis svůj šedivý klobouček a&nbsp;opíše jím starosvětsky uctivý půlkruh.</span></p>
          <p class="chunk" data-nb-ref-number="19" data-nb-words="29" data-nb-chars="165"><span class="idea" data-nb-ref-number="19" id="idea19" data-nb-words="29" data-nb-chars="165">– Promiňte, slečno, osloví užaslou Lídu, ale váš pan otec a&nbsp;já jsme byli dosti dobří přátelé. Vyrozuměl jsem, doufám, správně z&nbsp;lékařova chování, že&nbsp;se&nbsp;mu&nbsp;daří lépe.</span></p>
          <p class="chunk" data-nb-ref-number="20" data-nb-words="99" data-nb-chars="618"><span class="idea" data-nb-ref-number="20" id="idea20" data-nb-words="99" data-nb-chars="618">Úžas vyprchá rychle z&nbsp;Lídiných očí; jsou pojednou chladné a&nbsp;soustředěné, takže připomínají oči slečny Eleonory. Uzavřely se, nepronikneš jimi, naopak, cítíš, jak se&nbsp;pokoušejí vpáčit se&nbsp;do&nbsp;tebe. Je&nbsp;to&nbsp;neuvěřitelné, setkat se&nbsp;s&nbsp;takovým pohledem v&nbsp;tváři tak mladé a&nbsp;sličné a&nbsp;zdánlivě tak bezbranné. Kvis ovládá stěží rozechvění, kterým ho&nbsp;postihuje tato nová zkušenost. Chystal se&nbsp;nastražit svou past, shledává však, že&nbsp;se&nbsp;stal z&nbsp;lovce lovenou zvěří. Narazil na&nbsp;stejnou žízeň zvědavosti, snad ještě silnější než jeho vlastní, jenomže tryskající z&nbsp;jiného zdroje a&nbsp;mířící k&nbsp;jinému cíli. Neví si&nbsp;rady, zmocňuje se&nbsp;ho&nbsp;strach.</span></p>
          <p class="chunk" data-nb-ref-number="21" data-nb-words="14" data-nb-chars="94"><span class="idea" data-nb-ref-number="21" id="idea21" data-nb-words="14" data-nb-chars="94">Lídin uzavřený pohled zatím roztál v&nbsp;sladkosti úsměvu, který kupodivu vyděsí Kvise ještě více.</span></p>
          <p class="chunk" data-nb-ref-number="22" data-nb-words="17" data-nb-chars="107"><span class="idea" data-nb-ref-number="22" id="idea22" data-nb-words="17" data-nb-chars="107">– Neurážejte se, prosím, odpoví konečně hedvábným hlasem, že&nbsp;si&nbsp;vás tak dlouho prohlížím, ale nejste herec?</span></p>
          <p class="chunk" data-nb-ref-number="23" data-nb-words="2" data-nb-chars="5"><span class="idea" data-nb-ref-number="23" id="idea23" data-nb-words="2" data-nb-chars="5">– Ne.</span></p>
          <p class="chunk" data-nb-ref-number="24" data-nb-words="48" data-nb-chars="270"><span class="idea" data-nb-ref-number="24" id="idea24" data-nb-words="48" data-nb-chars="270">– To&nbsp;je&nbsp;škoda, řekne Lída skoro mazlivě, jako by&nbsp;si&nbsp;vůbec nepovšimla vzteklého tónu odpovědi. Pokaždé když jsem vás zahlédla, říkala jsem si, že&nbsp;jste herec nebo že&nbsp;jste hercem býval. To&nbsp;je&nbsp;škoda, že&nbsp;nejste. Protože vy&nbsp;byste jistě dovedl zahrát všecko a&nbsp;každého na&nbsp;světě.</span></p>
          <p class="chunk" data-nb-ref-number="25" data-nb-words="55" data-nb-chars="298"><span class="idea" data-nb-ref-number="25" id="idea25" data-nb-words="55" data-nb-chars="298">Kvis se&nbsp;zatím vzpamatoval tak dalece, že&nbsp;už&nbsp;se&nbsp;může ovládnout. Tuší, že&nbsp;to&nbsp;děvče míří svým způsobem k&nbsp;pravdě, kterou o&nbsp;něm ví&nbsp;v&nbsp;tomto městě jenom paní Kateřina Nolčová, a&nbsp;té ji&nbsp;pověděl proto, aby ji&nbsp;tím více získal. Nuže, proč by&nbsp;nezkusil opačný způsob? Nechá-li dívku mluvit, snad se&nbsp;mu&nbsp;sama vydá.</span></p>
          <p class="chunk" data-nb-ref-number="26" data-nb-words="5" data-nb-chars="27"><span class="idea" data-nb-ref-number="26" id="idea26" data-nb-words="5" data-nb-chars="27">Zasměje se&nbsp;křapavě a&nbsp;řekne:</span></p>
          <p class="chunk" data-nb-ref-number="27" data-nb-words="15" data-nb-chars="96"><span class="idea" data-nb-ref-number="27" id="idea27" data-nb-words="15" data-nb-chars="96">– Něco takového mě&nbsp;nikdy nenapadlo. Spokojil jsem se&nbsp;vždycky divadlem, které mi&nbsp;sehrávali druzí.</span></p>
          <p class="chunk" data-nb-ref-number="28" data-nb-words="56" data-nb-chars="315"><span class="idea" data-nb-ref-number="28" id="idea28" data-nb-words="56" data-nb-chars="315">Lída trochu pobledne a&nbsp;sevře rty a&nbsp;Kvis pozdě pochopí, že&nbsp;špatně volil svá slova. Kdopak nedávno sehrál tak velkolepé divadlo právě na&nbsp;tomto náměstí a&nbsp;učinil si&nbsp;diváky bezmála všechny obyvatele města? Lídiny oči se&nbsp;na&nbsp;něho upírají přísně a&nbsp;je v&nbsp;nich něco štítivého. A&nbsp;přece se&nbsp;děvče usměje a&nbsp;řekne zas tak hedvábně:</span></p>
          <p class="chunk" data-nb-ref-number="29" data-nb-words="16" data-nb-chars="84"><span class="idea" data-nb-ref-number="29" id="idea29" data-nb-words="16" data-nb-chars="84">– Zmýlila jsem se&nbsp;tedy, viďte? Říkali mi&nbsp;už&nbsp;ve&nbsp;škole, že&nbsp;příliš pospíchám s&nbsp;úsudkem.</span></p>
          <p class="chunk" data-nb-ref-number="30" data-nb-words="5" data-nb-chars="25"><span class="idea" data-nb-ref-number="30" id="idea30" data-nb-words="5" data-nb-chars="25">Kvis je&nbsp;zmaten a&nbsp;potěšen.</span></p>
          <p class="chunk" data-nb-ref-number="31" data-nb-words="20" data-nb-chars="116"><span class="idea" data-nb-ref-number="31" id="idea31" data-nb-words="20" data-nb-chars="116">– Z&nbsp;toho si&nbsp;nic nedělejte, odpoví a&nbsp;v&nbsp;jeho plechovém smíchu za­tremoluje převaha a&nbsp;blahosklonnost. To&nbsp;patří k&nbsp;mládí.</span></p>
          <p class="chunk" data-nb-ref-number="32" data-nb-words="31" data-nb-chars="171"><span class="idea" data-nb-ref-number="32" id="idea32" data-nb-words="31" data-nb-chars="171">Jenom ty&nbsp;oči ho&nbsp;nepřestávají znepokojovat. Teď jako by&nbsp;se&nbsp;v&nbsp;nich krčila kočka číhající na&nbsp;kořist. Uvědomuje si, že&nbsp;je&nbsp;stále v&nbsp;obraně, že&nbsp;je&nbsp;zkoumán, místo aby zkoumal sám.</span></p>
          <p class="chunk" data-nb-ref-number="33" data-nb-words="6" data-nb-chars="30"><span class="idea" data-nb-ref-number="33" id="idea33" data-nb-words="6" data-nb-chars="30">– Vždyť byste to&nbsp;ani nedovedl.</span></p>
          <p class="chunk" data-nb-ref-number="34" data-nb-words="25" data-nb-chars="152"><span class="idea" data-nb-ref-number="34" id="idea34" data-nb-words="25" data-nb-chars="152">Lídin hlas nastražuje past, pokrytou měkkým mechem, a&nbsp;Kvis se&nbsp;znovu vyleká, neboť cítí, že&nbsp;ztratil souvislost hovoru. To&nbsp;děvče je&nbsp;na&nbsp;něho příliš rychlé.</span></p>
          <p class="chunk" data-nb-ref-number="35" data-nb-words="11" data-nb-chars="67"><span class="idea" data-nb-ref-number="35" id="idea35" data-nb-words="11" data-nb-chars="67">– Co? vyrazí jako šermíř, který zbrklým výpadem odkrývá celou hruď.</span></p>
          <p class="chunk" data-nb-ref-number="36" data-nb-words="8" data-nb-chars="50"><span class="idea" data-nb-ref-number="36" id="idea36" data-nb-words="8" data-nb-chars="50">Lída využije té&nbsp;příležitosti klidně a&nbsp;beze spěchu.</span></p>
          <p class="chunk" data-nb-ref-number="37" data-nb-words="47" data-nb-chars="273"><span class="idea" data-nb-ref-number="37" id="idea37" data-nb-words="47" data-nb-chars="273">– Hrát sebe například, řekne zvolna a&nbsp;pokračuje ještě pomaleji. To&nbsp;je&nbsp;ta&nbsp;nejtěžší věc. Zahrát upřímně sebe. Jak byste to&nbsp;dokázal? Dovedu si&nbsp;vás představit, jak byste zahrál třeba mého strýce nebo pana starostu. Ale sebe? To&nbsp;byste byl v&nbsp;koncích, protože byste neměl co&nbsp;hrát.</span></p>
          <p class="chunk" data-nb-ref-number="38" data-nb-words="123" data-nb-chars="663"><span class="idea" data-nb-ref-number="38" id="idea38" data-nb-words="123" data-nb-chars="663">Na&nbsp;Kvise přichází záchvat dušení, padlo na&nbsp;něj tolik zklamání v&nbsp;posledních dnech, pokoušel se&nbsp;žít na&nbsp;cizí účet, ale nedařilo se&nbsp;mu&nbsp;to, a&nbsp;nyní to&nbsp;děvče mu&nbsp;to&nbsp;tady říká téměř doslova, jako by&nbsp;stálo přímo v&nbsp;něm. Šedne a&nbsp;popelaví ve&nbsp;tváři, syčivý samum<a href="./resources/undefined">11</a> času jej ovane a&nbsp;jeho zrnka mu&nbsp;rozryjí líce tisícem vrásek. Lída se&nbsp;dívá na&nbsp;tu&nbsp;změnu polekaně, avšak beze strachu. Teď, myslí si, se&nbsp;mi&nbsp;tu&nbsp;svalí. Tamhle čeká Jeník, popadneme ho&nbsp;spolu, odneseme do&nbsp;lékárny a&nbsp;tam mu&nbsp;dáme čichnout čpavku. Už&nbsp;je&nbsp;to&nbsp;pryč, vrásky zmizely, jako by&nbsp;je&nbsp;odfoukl, to&nbsp;bych ráda věděla, kde se&nbsp;vůbec na&nbsp;něm nabraly, a&nbsp;pod očima mu&nbsp;zase naskočily ty&nbsp;falešné růžičky. Propána, to&nbsp;je&nbsp;komediant.</span></p>
          <p class="chunk" data-nb-ref-number="39" data-nb-words="22" data-nb-chars="141"><span class="idea" data-nb-ref-number="39" id="idea39" data-nb-words="22" data-nb-chars="141">Kvis uhodí několikrát hůlkou do&nbsp;chodníku, jako by&nbsp;pomáhal řeči, jíž se&nbsp;nechce z&nbsp;okoralého hrdla, a&nbsp;konečně vyrazí syčivým, drsným pološeptem:</span></p>
          <p class="chunk" data-nb-ref-number="40" data-nb-words="9" data-nb-chars="46"><span class="idea" data-nb-ref-number="40" id="idea40" data-nb-words="9" data-nb-chars="46">– Vy, vy, jak si&nbsp;můžete něco takového dovolit.</span></p>
          <p class="chunk" data-nb-ref-number="41" data-nb-words="14" data-nb-chars="100"><span class="idea" data-nb-ref-number="41" id="idea41" data-nb-words="14" data-nb-chars="100">Lída se&nbsp;usměje svým nejbáječnějším úsměvem, jaký má&nbsp;nastudovaný pro okouzlující milostnici, a&nbsp;řekne:</span></p>
          <p class="chunk" data-nb-ref-number="42" data-nb-words="17" data-nb-chars="88"><span class="idea" data-nb-ref-number="42" id="idea42" data-nb-words="17" data-nb-chars="88">– Byla jsem drzá, viďte. Omluvte mě. Sama nevím, co&nbsp;mě&nbsp;to&nbsp;napadlo. Vždyť vás ani neznám.</span></p>
          <p class="chunk" data-nb-ref-number="43" data-nb-words="11" data-nb-chars="69"><span class="idea" data-nb-ref-number="43" id="idea43" data-nb-words="11" data-nb-chars="69">Na&nbsp;Kvisově tváři se&nbsp;začíná objevovat usmířený výraz a&nbsp;Lída pokračuje:</span></p>
          <p class="chunk" data-nb-ref-number="44" data-nb-words="38" data-nb-chars="184"><span class="idea" data-nb-ref-number="44" id="idea44" data-nb-words="38" data-nb-chars="184">– Musím si&nbsp;už&nbsp;pospíšit. Jdu pro lék. Chtěla jsem ještě říci, že&nbsp;člověk musí mít i&nbsp;ty druhé v&nbsp;sobě, aby je&nbsp;mohl vůbec hrát. To&nbsp;přece není nic urážlivého, že&nbsp;ne? Ale to&nbsp;vás asi nezajímá.</span></p>
          <p class="chunk" data-nb-ref-number="45" data-nb-words="20" data-nb-chars="115"><span class="idea" data-nb-ref-number="45" id="idea45" data-nb-words="20" data-nb-chars="115">Zazpívá: Dobrý den a&nbsp;projde kolem strnulého Kvise k&nbsp;lékárně, jejíž černé klenuté dveře zejí pár kroků za&nbsp;jeho zády.</span></p>
          <p class="chunk" data-nb-ref-number="46" data-nb-words="75" data-nb-chars="373"><span class="idea" data-nb-ref-number="46" id="idea46" data-nb-words="75" data-nb-chars="373">Člověk musí mít ty&nbsp;druhé v&nbsp;sobě, aby je&nbsp;mohl hrát. Co&nbsp;je&nbsp;to&nbsp;– hrát? Nesmysl! Žít! Žít ze&nbsp;sebe v&nbsp;různých podobách. Jaké bláznovství mu&nbsp;to&nbsp;děvče povídalo. To&nbsp;přece nejde. Kdo to&nbsp;ví&nbsp;lépe než on? A&nbsp;nakonec mu&nbsp;unikla. Chtěl její podobu, nezachytil ji. Copak je&nbsp;vůbec možné, aby se&nbsp;mu&nbsp;stále vymykalo, po&nbsp;čem prahne? Ukáže jim ještě, ukáže jim všem, jak se&nbsp;dá&nbsp;žít v&nbsp;nich a&nbsp;z&nbsp;nich.</span></p>
          <p class="chunk" data-nb-ref-number="47" data-nb-words="27" data-nb-chars="168"><span class="idea" data-nb-ref-number="47" id="idea47" data-nb-words="27" data-nb-chars="168">Stojí nehnutě, domy kolem něho uhánějí jako stádo rozkymácených lodí, uchvácených bouří, a&nbsp;zdaleka k&nbsp;němu doléhají dva ztlumené hlasy. Nemá je&nbsp;slyšet, a&nbsp;přece je&nbsp;slyší.</span></p>
          <p class="chunk" data-nb-ref-number="48" data-nb-words="33" data-nb-chars="195"><span class="idea" data-nb-ref-number="48" id="idea48" data-nb-words="33" data-nb-chars="195">To&nbsp;Jeník Harazim využil Lídiny zastávky s&nbsp;Kvisem a&nbsp;rozkýval své zkamenělé nohy tak, že&nbsp;je&nbsp;dovlekl ke&nbsp;vchodu do&nbsp;lékárny, a&nbsp;nyní vyčítá děvčeti zdržení, jako by&nbsp;jejich setkání bylo předem umluveno.</span></p>
          <p class="chunk" data-nb-ref-number="49" data-nb-words="15" data-nb-chars="66"><span class="idea" data-nb-ref-number="49" id="idea49" data-nb-words="15" data-nb-chars="66">– Proč se&nbsp;s&nbsp;ním tak dlouho bavíš? Copak nevíš, co&nbsp;se&nbsp;o&nbsp;něm povídá?</span></p>
          <p class="chunk" data-nb-ref-number="50" data-nb-words="46" data-nb-chars="272"><span class="idea" data-nb-ref-number="50" id="idea50" data-nb-words="46" data-nb-chars="272">Lída postřehne ten žárlivý vlastnický tón a&nbsp;v&nbsp;srdci se&nbsp;jí&nbsp;pohne vzpoura i&nbsp;smutek. Hle, jak tento Harazim, lhostejný k&nbsp;nahrabané rodinné hromádce, by&nbsp;lakotil na&nbsp;nejdrobnější minci jejího smíchu. Jak by&nbsp;bylo krásné proti tomu bojovat, jak je&nbsp;hrozné, že&nbsp;k&nbsp;tomu nikdy nedojde.</span></p>
          <p class="chunk" data-nb-ref-number="51" data-nb-words="26" data-nb-chars="117"><span class="idea" data-nb-ref-number="51" id="idea51" data-nb-words="26" data-nb-chars="117">– A&nbsp;co se&nbsp;povídá o&nbsp;Dastychových a&nbsp;co o&nbsp;Harazimových a&nbsp;co se&nbsp;za&nbsp;pět minut bude povídat o&nbsp;nás dvou, jak tu&nbsp;teď stojíme?</span></p>
          <p class="chunk" data-nb-ref-number="52" data-nb-words="32" data-nb-chars="162"><span class="idea" data-nb-ref-number="52" id="idea52" data-nb-words="32" data-nb-chars="162">– To&nbsp;je&nbsp;mi&nbsp;jedno, odpoví Jeník s&nbsp;prudkou nedůsledností. Lído, neviděl jsem tě&nbsp;tak dlouho. Už&nbsp;jsem myslel na&nbsp;to, že&nbsp;ukradnu někde žebřík a&nbsp;vlezu ti&nbsp;v&nbsp;noci do&nbsp;okna.</span></p>
          <p class="chunk" data-nb-ref-number="53" data-nb-words="9" data-nb-chars="46"><span class="idea" data-nb-ref-number="53" id="idea53" data-nb-words="9" data-nb-chars="46">Lída se&nbsp;zasměje a&nbsp;pak řekne s&nbsp;náhlou trpkostí:</span></p>
          <p class="chunk" data-nb-ref-number="54" data-nb-words="14" data-nb-chars="73"><span class="idea" data-nb-ref-number="54" id="idea54" data-nb-words="14" data-nb-chars="73">– Proč ne? My&nbsp;Dastychové máme přece z&nbsp;ostudy kabáty i&nbsp;střechu nad hlavou.</span></p>
          <p class="chunk" data-nb-ref-number="55" data-nb-words="88" data-nb-chars="449"><span class="idea" data-nb-ref-number="55" id="idea55" data-nb-words="88" data-nb-chars="449">Jeník zrudne a&nbsp;děvče samo se&nbsp;poleká svých slov. Chtělo by&nbsp;je&nbsp;nějak setřít, aby po&nbsp;nich nezbyla ani stopa, dovede si&nbsp;představit, jak Jeník na&nbsp;ni&nbsp;čekal a&nbsp;číhal, a&nbsp;teď, když se&nbsp;jí&nbsp;konečně dočkal a&nbsp;když jí&nbsp;jen z&nbsp;dálky naznačí, co&nbsp;se&nbsp;natrápil a&nbsp;jak po&nbsp;ní&nbsp;toužil, ona takhle. A&nbsp;ke všemu je&nbsp;to&nbsp;třeba naposledy, co&nbsp;spolu mluví, co&nbsp;se&nbsp;jeden druhému dívají do&nbsp;tváře, a&nbsp;pak, až&nbsp;bude Jeník vyhrabávat ze&nbsp;vzpomínek tuto chvíli, má&nbsp;v&nbsp;ní najít hořkost a&nbsp;rozladění?</span></p>
          <p class="chunk" data-nb-ref-number="56" data-nb-words="103" data-nb-chars="604"><span class="idea" data-nb-ref-number="56" id="idea56" data-nb-words="103" data-nb-chars="604">– Neber to&nbsp;tak, Jeníčku, řekne měkce, až&nbsp;po&nbsp;mládencově páteři běží mrazivý záchvěv, až&nbsp;se&nbsp;mu&nbsp;rty bolestně stáhnou a&nbsp;ohryzek sklouzne v&nbsp;těžkém polknutí. Takhle, přesně takhle bych to&nbsp;zahrála, kdyby mi&nbsp;něco takového přišlo v&nbsp;úloze, to&nbsp;si&nbsp;musím pamatovat, říká si&nbsp;děvče a&nbsp;zároveň se&nbsp;poděsí. Můj bože, vždyť já&nbsp;to&nbsp;opravdu zahrála, ale v&nbsp;tom nejlepším úmyslu, vždyť bych to&nbsp;ani jinak nedovedla vyslovit, protože takhle to&nbsp;bylo pravdivé. A&nbsp;sleduje dále, jak přesně se&nbsp;připíná právě ta&nbsp;nejžádoucnější intonace ke&nbsp;každému slovu, které jí&nbsp;klouže z&nbsp;úst, sehrávajíc tuto scénu sobě i&nbsp;svému milenci pro věčnou paměť.</span></p>
          <p class="chunk" data-nb-ref-number="57" data-nb-words="26" data-nb-chars="133"><span class="idea" data-nb-ref-number="57" id="idea57" data-nb-words="26" data-nb-chars="133">– Když se&nbsp;s&nbsp;někým srazí vlaky, pokračuje, tak obyčejně blábolí nesmysly. Ale ty&nbsp;víš, že&nbsp;mi&nbsp;v&nbsp;celé Bytni nesejde na&nbsp;nikom než na&nbsp;tobě.</span></p>
          <p class="chunk" data-nb-ref-number="58" data-nb-words="33" data-nb-chars="189"><span class="idea" data-nb-ref-number="58" id="idea58" data-nb-words="33" data-nb-chars="189">– Lído, a&nbsp;já udělám všechno, co&nbsp;budeš chtít, řekne Jeník prudce. Ke&nbsp;všemu, ke&nbsp;všemu se&nbsp;otočím zády. Ujedeme odtud, budeš-li chtít. Neboj se, já&nbsp;tě&nbsp;uživím. Jenomže už&nbsp;dlouho nevydržím čekat.</span></p>
          <p class="chunk" data-nb-ref-number="59" data-nb-words="40" data-nb-chars="234"><span class="idea" data-nb-ref-number="59" id="idea59" data-nb-words="40" data-nb-chars="234">Počkej, holka, teď nebreč. To&nbsp;se&nbsp;přece taky dá&nbsp;zahrát, že&nbsp;slečna hrdinka potlačí slzy a&nbsp;tváří se, jako by&nbsp;právě dostala klobouk, na&nbsp;který už&nbsp;měla dlouho zálusk. Nicméně je&nbsp;hrdinčin hlas proti smyslu role podezřele nakřáplý, když říká:</span></p>
          <p class="chunk" data-nb-ref-number="60" data-nb-words="9" data-nb-chars="56"><span class="idea" data-nb-ref-number="60" id="idea60" data-nb-words="9" data-nb-chars="56">– Jeníku, nemusíš čekat, stačí, když na&nbsp;mne nezapomeneš.</span></p>
          <p class="chunk" data-nb-ref-number="61" data-nb-words="56" data-nb-chars="348"><span class="idea" data-nb-ref-number="61" id="idea61" data-nb-words="56" data-nb-chars="348">Zatímco překvapený mládenec se&nbsp;pokouší uhádnout, co&nbsp;vlastně měl ten nečekaný výrok znamenat, vztyčí se&nbsp;za&nbsp;jeho zády přede dveřmi Harazimova krámu černá postava, až&nbsp;na&nbsp;bílou plochu obličeje podobná svému vlastnímu stínu. Lída, přesto, že&nbsp;tento stín ji&nbsp;už&nbsp;nemůže zasáhnout, si&nbsp;představí, jak nehnutě ulpí na&nbsp;Jeníkovi, až&nbsp;ona tu&nbsp;nebude, a&nbsp;zachvěje se.</span></p>
          <p class="chunk" data-nb-ref-number="62" data-nb-words="5" data-nb-chars="29"><span class="idea" data-nb-ref-number="62" id="idea62" data-nb-words="5" data-nb-chars="29">– Tvá maminka, Jeníku, řekne.</span></p>
          <p class="chunk" data-nb-ref-number="63" data-nb-words="18" data-nb-chars="115"><span class="idea" data-nb-ref-number="63" id="idea63" data-nb-words="18" data-nb-chars="115">Polkne si&nbsp;ještě poslední doušek trpkosti, když vidí, jak se&nbsp;mládenec polekaně ohlédne, a&nbsp;vklouzne do&nbsp;dveří lékárny.</span></p>
          <p class="chunk" data-nb-ref-number="64" data-nb-words="146" data-nb-chars="849"><span class="idea" data-nb-ref-number="64" id="idea64" data-nb-words="146" data-nb-chars="849">Samočinné zavírání lékárenských dveří vydechne zhluboka jako člověk, který se&nbsp;vzpamatovává z&nbsp;překvapení. Jeník i&nbsp;Emanuel Kvis zaslechnou tento zvuk a&nbsp;otočí se&nbsp;současně. Jejich pohledy o&nbsp;sebe narazí, Jeníkův ještě zmatený a&nbsp;zahanbený a&nbsp;Kvisův, v&nbsp;němž v&nbsp;tu chvíli se&nbsp;znovu roztočil vír zvědavosti, prahnoucí po&nbsp;nové kořisti. Jeník vidí, jak se&nbsp;ho&nbsp;ty&nbsp;oči ptají výsměšně a&nbsp;neúprosně:&nbsp;– Co&nbsp;teď uděláš? –, jak v&nbsp;něm čenichají jako psí čumáky, uchvácené pachem čerstvé stopy, jak ho&nbsp;k&nbsp;čemusi nutí. Ale to&nbsp;vše se&nbsp;Jeníkovi spojí jen v&nbsp;jedno jediné; že&nbsp;ten lelkující dědek vyslechl jeho rozhovor s&nbsp;Lídou a&nbsp;byl svědkem jeho slabošského úleku před matkou. Zbledne a&nbsp;udělá něco, čeho by&nbsp;se&nbsp;byl od&nbsp;sebe nikdy nenadál a&nbsp;co konečně od&nbsp;něho neočekával ani Emanuel Kvis, tolik dychtící dopídit se&nbsp;v&nbsp;něm něčeho určitého. Se&nbsp;zaťatými pěstmi přikročí ke&nbsp;Kvisovi a&nbsp;řekne:</span></p>
          <p class="chunk" data-nb-ref-number="65" data-nb-words="6" data-nb-chars="31"><span class="idea" data-nb-ref-number="65" id="idea65" data-nb-words="6" data-nb-chars="31">– Doufám, že&nbsp;jste slyšel dobře.</span></p>
          <p class="chunk" data-nb-ref-number="66" data-nb-words="22" data-nb-chars="132"><span class="idea" data-nb-ref-number="66" id="idea66" data-nb-words="22" data-nb-chars="132">Kvis pochopí, že&nbsp;toho mládence přinesla před něho vlna vzteku, z&nbsp;něhož lze snadno kořistit. Ukloní se&nbsp;a&nbsp;odpoví zdvořile a&nbsp;shovívavě:</span></p>
          <p class="chunk" data-nb-ref-number="67" data-nb-words="21" data-nb-chars="130"><span class="idea" data-nb-ref-number="67" id="idea67" data-nb-words="21" data-nb-chars="130">– Děkuji. Slečna Dastychová je&nbsp;podivuhodná mladá dáma, není-liž pravda? Někdy je&nbsp;těžko jí&nbsp;rozumět, i&nbsp;když ji&nbsp;člověk slyší nejlépe.</span></p>
          <p class="chunk" data-nb-ref-number="68" data-nb-words="13" data-nb-chars="72"><span class="idea" data-nb-ref-number="68" id="idea68" data-nb-words="13" data-nb-chars="72">Chce pokračovat, ale Jeník ho&nbsp;přeruší. Nakloní se&nbsp;k&nbsp;němu a&nbsp;řekne zuřivě:</span></p>
          <p class="chunk" data-nb-ref-number="69" data-nb-words="28" data-nb-chars="165"><span class="idea" data-nb-ref-number="69" id="idea69" data-nb-words="28" data-nb-chars="165">– To&nbsp;stačí. Nechte slečnu Dastychovou na&nbsp;pokoji. Chtěl jsem jen vědět, jestli jste opravdu naslouchal. A&nbsp;kdybyste nebyl tak stár, dal bych vám pár facek, vy&nbsp;slídile.</span></p>
          <p class="chunk" data-nb-ref-number="70" data-nb-words="24" data-nb-chars="160"><span class="idea" data-nb-ref-number="70" id="idea70" data-nb-words="24" data-nb-chars="160">A&nbsp;nechávaje za&nbsp;sebou Kvise v&nbsp;bezdechém vzteku, vykročí ke&nbsp;krámu klackovitým, vzpurným krokem, jako by&nbsp;se&nbsp;vrátil do&nbsp;let svého juniorského tenisového mistrovství.</span></p>
        </section>
        <section>
          <p class="chunk" data-nb-ref-number="71" data-nb-words="236" data-nb-chars="1401"><span class="idea" data-nb-ref-number="71" id="idea71" data-nb-words="236" data-nb-chars="1401">Den byl dusný, jak v&nbsp;druhé polovině září nebývá. Léto vytáhlo naposledy svou vlajku na&nbsp;samý vrchol stožáru. Taková vzpurná výzva nemohla zůstat bez odvety. Ale dříve ještě než k&nbsp;ní došlo, ten strašlivý lis nízkého tlaku si&nbsp;vyžádal svou oběť. Nejtková, která se&nbsp;už&nbsp;přes týden vlekla po&nbsp;práci, vzdorujíc křečovitým bolestem v&nbsp;životě a&nbsp;v&nbsp;kříži a&nbsp;zmučená jimi, klesla právě před polednem na&nbsp;kamenném prahu chudobince a&nbsp;zbarvila jej krví svého lůna. Krvácení bylo tak prudké, že&nbsp;sousedky nad ní&nbsp;spínaly ruce. Nejtek stál mezi nimi, mrače se&nbsp;v&nbsp;jakémsi temném zděšení; snad se&nbsp;mu&nbsp;zdálo, že&nbsp;se&nbsp;tu&nbsp;řine krev ze&nbsp;všech ran, které jí&nbsp;kdy uštědřil. Božka, pološílená strachy, se&nbsp;rozběhla pro lékaře. Ten malý lomozný doktor byl naštěstí doma. Přisupěl ve&nbsp;svém kačením autu, jež rozpáleno horkem střílelo víc než jindy. Rozehnal hejno žen, vyhodil Nejtka, a&nbsp;ponechav si&nbsp;u&nbsp;sebe jedině Božku, pracoval rychle a&nbsp;zručně, vykřikuje při práci osvědčené žerty, aby rozptýlil dívčin strach a&nbsp;dodal mysli pacientce, z&nbsp;níž unikal život tak mocným proudem. Nedalo se&nbsp;ovšem mnoho dělat, byl to&nbsp;případ pro nemocnici, a&nbsp;kdo ví, jestli i&nbsp;tam něco svedou. Když ukončil svůj zákrok, dal si&nbsp;donést Nejtkovou do&nbsp;vozu, přistrčil k&nbsp;ní Božku, aby ji&nbsp;cestou podpírala, a&nbsp;vyrazil s&nbsp;nimi do&nbsp;Chudějovic, ochotněji, než by&nbsp;se&nbsp;dalo očekávat, neboť tato cesta mu&nbsp;poskytovala příležitost uklouznout rodinnému obědu a&nbsp;pohodovat v&nbsp;hotelu U&nbsp;Koruny.</span></p>
          <p class="chunk" data-nb-ref-number="72" data-nb-words="171" data-nb-chars="1083"><span class="idea" data-nb-ref-number="72" id="idea72" data-nb-words="171" data-nb-chars="1083">Zatímco neštěstí Nejtkové pomohlo mlsoutskému okresnímu lékaři k&nbsp;malé hostině v&nbsp;Chudějovicích, připravilo Emanuela Kvise o&nbsp;oběd. V&nbsp;tu chvíli, co&nbsp;Nejtková klesla před chudobincem, přicházívala jindy Božka, aby mu&nbsp;donesla jídlo od&nbsp;Koníčka. Kvisovi je&nbsp;to&nbsp;však lhostejné&nbsp;– nepociťuje vůbec hlad. Dusno dnešního dne tísní i&nbsp;jeho. Sedí na&nbsp;obvyklém místě u&nbsp;okna dokořán otevřeného a&nbsp;vyhlíží ven strnulým pohledem, skryt za&nbsp;síťovou záclonou. Viděl všechno, co&nbsp;se&nbsp;odehrálo naproti, a&nbsp;nyní pozoruje Nejtka, který po&nbsp;odjezdu lékařova auta se&nbsp;svalil na&nbsp;lavičku vedle vchodu a&nbsp;nyní tam tupě sedí v&nbsp;té polední výhni, stupňované zdí za&nbsp;jeho zády. Nebeští topiči pracují v&nbsp;úkolu a&nbsp;nedopřávají si&nbsp;odpočinku, výheň je&nbsp;bez přestávky dokořán a&nbsp;horko sálá dlouhými rytmickými výdechy. I&nbsp;příškvar staroby a&nbsp;prašiviny na&nbsp;zdi chudobince mu&nbsp;podléhá a&nbsp;taje do&nbsp;dávno zmizelé běli. Na&nbsp;tom rozžhaveném plátu se&nbsp;peče Nejtkova hlava. Alkoholické částečky, rozptýlené v&nbsp;jeho krvi a&nbsp;nerozlučně s&nbsp;ní spojené, se&nbsp;vzňaly modrými plamínky a&nbsp;pomáhají slunci spalovat ten ubohý mozek, překynulý kvasnicemi neukojené touhy.</span></p>
          <p class="chunk" data-nb-ref-number="73" data-nb-words="87" data-nb-chars="561"><span class="idea" data-nb-ref-number="73" id="idea73" data-nb-words="87" data-nb-chars="561">Dusno stoupá, sametové palice bijí do&nbsp;zvonu ovzduší, které se&nbsp;chvěje neslyšitelně, a&nbsp;přece trýznivě. Čas se&nbsp;vleče městem jako zestárlý pes v&nbsp;posledním tažení. Hadí strnulost se&nbsp;zmocnila Emanuela Kvise. Dívá se&nbsp;nehnutě na&nbsp;Nejtka. Není to&nbsp;klidný obraz, který vnímá, třebaže Nejtek sám zkameněl jako odlitek ve&nbsp;vypalovací peci. Kvisovi se&nbsp;jeví spíše jako akvarel, vržený rozechvělou rukou na&nbsp;oslnivě bílý kartón, jímž někdo nepřestává potřásat. Pod malbou zůstalo ještě mřížkování, jímž malíř doufal zpevnit svou kresbu. To&nbsp;dělá ta&nbsp;síťová záclona, zavěšená v&nbsp;okně.</span></p>
          <p class="chunk" data-nb-ref-number="74" data-nb-words="135" data-nb-chars="788"><span class="idea" data-nb-ref-number="74" id="idea74" data-nb-words="135" data-nb-chars="788">Ostatně ten obraz přestal už&nbsp;před dlouhou chvílí zabírat celou Kvisovou pozornost. Dalo by&nbsp;se&nbsp;o&nbsp;něm nanejvýš říci, že&nbsp;je&nbsp;zavěšen v&nbsp;jeho vědomí jak na&nbsp;stěně místnosti, v&nbsp;níž se&nbsp;Kvis nachází. Ví&nbsp;o&nbsp;něm, ale neobírá se&nbsp;jím. Zadíval se&nbsp;už&nbsp;dávno do&nbsp;ohniště, které si&nbsp;otevřel před očima Nejtek. Jsou to&nbsp;ta&nbsp;dvířka u&nbsp;plotny, za&nbsp;nimiž se&nbsp;v&nbsp;plamenech, žíření a&nbsp;popelu zhroutilo tolik marných pokusů podruhových zachytit a&nbsp;uvěznit alespoň v&nbsp;kousku proschlého dřeva ten prchavý tvar proměnlivé podoby, který ho&nbsp;neustává provázet, vábit a&nbsp;unikat mu. Není to&nbsp;snad jen jiné vtělení téže muky, kterou prochází Kvis? Je&nbsp;to&nbsp;však příliš živelné a&nbsp;těžké, příliš naplněno zemí a&nbsp;jejím kvasem, aby to&nbsp;svou vahou a&nbsp;svým divokým zmítáním nerozbilo hliněný, porézní, věčně prosakující džbán, jakým je&nbsp;Kvisova duše.</span></p>
          <p class="chunk" data-nb-ref-number="75" data-nb-words="86" data-nb-chars="532"><span class="idea" data-nb-ref-number="75" id="idea75" data-nb-words="86" data-nb-chars="532">Dnes před polednem hodila do&nbsp;toho žároviště čísi strašlivá ruka Nejtkovou, již čas a&nbsp;bída změnily v&nbsp;nezdařenou řezbu, tolik podobnou některému z&nbsp;bezradných výrobků jejího muže, a&nbsp;když se&nbsp;tak svíjela v&nbsp;plamenech bolesti, v&nbsp;okamžiku, než olověný popel smrtelné bledosti pokryl její obličej, vyšlehla a&nbsp;zasvítila její zmařená krása v&nbsp;nezměřitelném zlomku vteřiny. Nejtkovy oči jsou dosud oslněny tím zjevením. Měl ji&nbsp;tedy kdysi, byla jeho, ale rozbil ji&nbsp;svýma surovýma rukama. Byla to&nbsp;jedna a&nbsp;táž krása, jež nyní ožila v&nbsp;Božčině tváři.</span></p>
          <p class="chunk" data-nb-ref-number="76" data-nb-words="47" data-nb-chars="291"><span class="idea" data-nb-ref-number="76" id="idea76" data-nb-words="47" data-nb-chars="291">Ten nejtkovský žalm se&nbsp;natolik podobá vlčímu vytí kvisovskému, že&nbsp;už&nbsp;nevíme, vyprávíme-li o&nbsp;jednom, nebo o&nbsp;druhém. Bytost bez života touží po&nbsp;životě, a&nbsp;když se&nbsp;jí&nbsp;podaří připnout se&nbsp;na&nbsp;jiný, rostoucí z&nbsp;vlastních kořenů, shledává, že&nbsp;saje jen jinou touhu, ještě bolestnější a&nbsp;neukojitelnější.</span></p>
          <p class="chunk" data-nb-ref-number="77" data-nb-words="83" data-nb-chars="504"><span class="idea" data-nb-ref-number="77" id="idea77" data-nb-words="83" data-nb-chars="504">Dům voní jablky, dveře spížky, kde jsou vyrovnána, snad zůstaly otevřeny. Léto sem vniká s&nbsp;nimi, vůně slunce a&nbsp;dešťů, větru a&nbsp;orosených sadů, hojivá, silná vůně, stvořená z&nbsp;nejsilnějších substancí života: lásky, plodnosti a&nbsp;práce, ale Kvis ji&nbsp;nevnímá. Sevřen dusivým objetím dnešního dne, vidí před sebou jen otevřenou výheň, v&nbsp;níž se&nbsp;jeden tvar hroutí, aby vydal druhý, a&nbsp;cítí, že&nbsp;musí zemřít, neodváží-li se&nbsp;vztáhnout ruku, ponořit ji&nbsp;do&nbsp;toho žáru a&nbsp;uchopit to&nbsp;poslední, do&nbsp;běla rozžhavené vtělení snu.</span></p>
          <p class="chunk" data-nb-ref-number="78" data-nb-words="69" data-nb-chars="425"><span class="idea" data-nb-ref-number="78" id="idea78" data-nb-words="69" data-nb-chars="425">Stálá vůně jablek je&nbsp;pojednou zčeřena jinou, jako by&nbsp;do&nbsp;nehnuté čiré vody počal ode dna vyvěrat kalný pramen. Je&nbsp;to&nbsp;právě tak, jako by&nbsp;někdo neviditelný a&nbsp;neslyšitelný prošel pokojem, takže můžeš postřehnout jeho přítomnost jenom po&nbsp;neklidu ovzduší a&nbsp;jeho bytost jenom po&nbsp;vůni, cizí té, která tu&nbsp;dosud pokojně dlela. To&nbsp;zavoněla tak nečekaně a&nbsp;naléhavě kdoulová jablka, seřaděná v&nbsp;čtvercový útvar kolem zrcadla na&nbsp;prádelníku.</span></p>
          <p class="chunk" data-nb-ref-number="79" data-nb-words="38" data-nb-chars="224"><span class="idea" data-nb-ref-number="79" id="idea79" data-nb-words="38" data-nb-chars="224">Vždyť je&nbsp;to&nbsp;prapůvodní vůně tohoto příbytku a&nbsp;všeho, co&nbsp;nosívala jeho obyvatelka, spící svůj věčný sen ve&nbsp;stínu děkanského chrámu. Kvisovy rty se&nbsp;sevřely v&nbsp;tenkou čárku, snad proto, aby jim neunikla řeč, již v&nbsp;sobě rozpřádá.</span></p>
          <p class="chunk" data-nb-ref-number="80" data-nb-words="293" data-nb-chars="1588"><span class="idea" data-nb-ref-number="80" id="idea80" data-nb-words="293" data-nb-chars="1588">Ticho, Libuše, nesmíš mě&nbsp;nyní rušit. Život se&nbsp;naplňuje tak, jak bychom to&nbsp;my&nbsp;dva nikdy nedokázali. Dávám ti&nbsp;jej, ukradl jsem jej pro nás oba. Je&nbsp;ho&nbsp;víc, než stačím unést. Ale musím dál, musím vydržet až&nbsp;do&nbsp;konce. Ptáš se, co&nbsp;je&nbsp;zač to&nbsp;bílé stvoření, tak bílé, div neoslepneš? To&nbsp;je&nbsp;ta&nbsp;dívka. Netvař se&nbsp;udiveně, znáš ji&nbsp;právě tak dobře jako já, něco takového ti&nbsp;přece nemohlo ujít. Miluje mě; není to&nbsp;směšné? Nebo si&nbsp;to&nbsp;alespoň namlouvá, protože jsem k&nbsp;ní zdvořilý a&nbsp;slušný a&nbsp;ona nikdy nepoznala nic dobrého a&nbsp;bojí se&nbsp;mužů. Ty&nbsp;ses také domnívala něco podobného. Trváš ještě dnes na&nbsp;svém omylu? Jenomže tvá láska mi&nbsp;nedávala nic, co&nbsp;bych nenacházel v&nbsp;sobě samém, a&nbsp;my oba příliš dobře víme, co&nbsp;je&nbsp;to. Ale tady i&nbsp;ten přelud lásky má&nbsp;takovou sílu, že&nbsp;by&nbsp;mě&nbsp;mohl proměnit a&nbsp;nahradit mi&nbsp;všechno, co&nbsp;mi&nbsp;celý život scházelo. A&nbsp;přece jej obětuji. Protože už&nbsp;je&nbsp;příliš pozdě a&nbsp;protože nemohu čekat. Musím mít všechno najednou, hned. Hleď, i&nbsp;vášeň mám. Vidíš tu&nbsp;černou pracku, která se&nbsp;vztahuje po&nbsp;tom děvčeti? Patří tomu chlapíkovi, který si&nbsp;tamhle naproti peče hlavu na&nbsp;rozpálené zdi. Patří i&nbsp;mně, chceš-li. Jsem oboje: cit a&nbsp;krása, i&nbsp;ta pracka, která je&nbsp;rozdrtí. Do&nbsp;kolika nekonečných let musí lidé roz­drobit svůj život, jak pracně shromažďují jeho sumu. A&nbsp;já budu mít obsah několika životů v&nbsp;jedné jediné chvíli. Tolik jsme toužili být jako oni. Nuže, buďme jimi na&nbsp;jejich účet, když svůj účet nemůžeme mít. Dnes těmi a&nbsp;zítra oněmi. Není to&nbsp;víc? Tady je&nbsp;máš, dívej se&nbsp;a&nbsp;ber si. Necítíš se&nbsp;mnou, kolik pecnů osudu se&nbsp;dopéká v&nbsp;peci dnešního dne? Kterak to&nbsp;všechno uneseme? Bojím se, stůj při mně.</span></p>
          <p class="chunk" data-nb-ref-number="81" data-nb-words="39" data-nb-chars="227"><span class="idea" data-nb-ref-number="81" id="idea81" data-nb-words="39" data-nb-chars="227">Z&nbsp;kdoulových jablek se&nbsp;zdvíhá vůně těžší a&nbsp;hutnější, jako by&nbsp;někdo otevřel láhve se&nbsp;silicemi, už&nbsp;téměř vypudila vůni původní a&nbsp;vládne tu&nbsp;sama, rmutná a&nbsp;nehybná jako to&nbsp;dusno v&nbsp;ulicích, nad střechami, nad celým rozlehlým krajem.</span></p>
        </section>
        <section>
          <p class="chunk" data-nb-ref-number="82" data-nb-words="89" data-nb-chars="547"><span class="idea" data-nb-ref-number="82" id="idea82" data-nb-words="89" data-nb-chars="547">V&nbsp;té zátopě horka, jež se&nbsp;vylévá novými a&nbsp;novými vlnami, ačkoli slunce už&nbsp;začíná sklouzat po&nbsp;svahu odpoledne, kamenný mochnovský dům je&nbsp;ostrovem příjemného chladu. Manželé Nolčovi však neobědvají v&nbsp;rozlehlé jídelně v&nbsp;přízemí; paní Kateřina si&nbsp;v&nbsp;poslední době oblíbila širokou chodbu v&nbsp;prvním poschodí na&nbsp;západní straně domu, kde visí podobizny jejích předků. Od&nbsp;té&nbsp;doby, co&nbsp;odmítá vycházet z&nbsp;domu, tráví tu&nbsp;celé dny. Zelené žaluzie jsou spuštěny a&nbsp;odrážejí sluneční palbu; pod nimi proudí do&nbsp;chodby mdlá vůně listí a&nbsp;trav, drcených žernovem horka.</span></p>
          <p class="chunk" data-nb-ref-number="83" data-nb-words="101" data-nb-chars="617"><span class="idea" data-nb-ref-number="83" id="idea83" data-nb-words="101" data-nb-chars="617">Navzdory dusnu, jímž zahoustlo i&nbsp;ovzduší v&nbsp;pečlivě zastíněné chodbě, starosta poobědval se&nbsp;znamenitou chutí. Stydí se&nbsp;za&nbsp;ni&nbsp;nyní, když vidí, že&nbsp;jeho žena odmítla postupně všechna jídla a&nbsp;spokojila se&nbsp;jen trochou ovocného salátu. Zemdlel sytostí a&nbsp;mozkem mu&nbsp;přetahují mráčky ospalosti, rád by&nbsp;jim dovolil, aby se&nbsp;spojily, a&nbsp;zdříml by&nbsp;si&nbsp;tak vsedě, alespoň mezi jednotlivými doušky černé kávy a&nbsp;bafy z&nbsp;doutníku. Tkví v&nbsp;něm však zároveň nevysvětlitelná úzkost, která ho&nbsp;nutí, aby byl stále ve&nbsp;střehu. Bojí se&nbsp;polevit své bdělosti, ačkoli nedovede ani dobře pojmenovat, před čím vlastně chce střežit a&nbsp;ochránit svou ženu.</span></p>
          <p class="chunk" data-nb-ref-number="84" data-nb-words="17" data-nb-chars="103"><span class="idea" data-nb-ref-number="84" id="idea84" data-nb-words="17" data-nb-chars="103">Paní Kateřina kouří druhou ze&nbsp;svých tří denních cigaret a&nbsp;pozoruje s&nbsp;úsměvem manželův zápas s&nbsp;dřímotou.</span></p>
          <p class="chunk" data-nb-ref-number="85" data-nb-words="13" data-nb-chars="65"><span class="idea" data-nb-ref-number="85" id="idea85" data-nb-words="13" data-nb-chars="65">– Proč se&nbsp;tomu tak bráníš, Rudo? řekne. Jdi si&nbsp;na&nbsp;chvíli lehnout.</span></p>
          <p class="chunk" data-nb-ref-number="86" data-nb-words="23" data-nb-chars="152"><span class="idea" data-nb-ref-number="86" id="idea86" data-nb-words="23" data-nb-chars="152">Starosta, jemuž právě víčka nezadržitelně přepadala přes zornice a&nbsp;jehož myšlenky se&nbsp;začínaly měnit v&nbsp;snové obrazy, posadí se&nbsp;zpříma s&nbsp;prudkým trhnutím.</span></p>
          <p class="chunk" data-nb-ref-number="87" data-nb-words="20" data-nb-chars="106"><span class="idea" data-nb-ref-number="87" id="idea87" data-nb-words="20" data-nb-chars="106">– Prosím za&nbsp;prominutí, ale zdá se, že&nbsp;se&nbsp;vracím ke&nbsp;svým předkům. Usnul bych málem nad talířem jako sedlák.</span></p>
          <p class="chunk" data-nb-ref-number="88" data-nb-words="45" data-nb-chars="229"><span class="idea" data-nb-ref-number="88" id="idea88" data-nb-words="45" data-nb-chars="229">– Není třeba se&nbsp;vracet. Oni nás přece nikdy neopouštějí. Jsou s&nbsp;námi, jsou v&nbsp;nás a&nbsp;domáhají se&nbsp;svých práv tak, jako my&nbsp;chceme žít po&nbsp;svém. Kdo z&nbsp;nás dovede vůbec říci, nakolik se&nbsp;rozhodujeme a&nbsp;jednáme po&nbsp;svém a&nbsp;nakolik po&nbsp;jejich.</span></p>
          <p class="chunk" data-nb-ref-number="89" data-nb-words="47" data-nb-chars="273"><span class="idea" data-nb-ref-number="89" id="idea89" data-nb-words="47" data-nb-chars="273">Hlas paní Nolčové zní klidně a&nbsp;melodicky jako vždy, jenom slaběji a&nbsp;vzdáleněji, takže se&nbsp;jejímu muži zdá, jako by&nbsp;k&nbsp;němu mluvila až&nbsp;z&nbsp;druhého konce chodby. Ospalost z&nbsp;něho spadla při prvních jejích slovech a&nbsp;všechny jeho úzkosti se&nbsp;rázem vznesly jako poplašené ptačí hejno.</span></p>
          <p class="chunk" data-nb-ref-number="90" data-nb-words="13" data-nb-chars="70"><span class="idea" data-nb-ref-number="90" id="idea90" data-nb-words="13" data-nb-chars="70">– Kaťo, řekne mírně, to&nbsp;jsou myšlenky, které nerad slyším z&nbsp;tvých úst.</span></p>
          <p class="chunk" data-nb-ref-number="91" data-nb-words="41" data-nb-chars="233"><span class="idea" data-nb-ref-number="91" id="idea91" data-nb-words="41" data-nb-chars="233">Paní Kateřina vzhlédne přes šedý oblak dýmu, který se&nbsp;táhne od&nbsp;starostova doutníku k&nbsp;oknu, a&nbsp;manžel shledá, že&nbsp;její pohled je&nbsp;právě tak vzdálený jako předtím její hlas. Vzdálený a&nbsp;cizí. V&nbsp;srdci mu&nbsp;zacuká bolest jako v&nbsp;zraněném prstu.</span></p>
          <p class="chunk" data-nb-ref-number="92" data-nb-words="15" data-nb-chars="80"><span class="idea" data-nb-ref-number="92" id="idea92" data-nb-words="15" data-nb-chars="80">– Proč? To&nbsp;je&nbsp;mi&nbsp;nové. Neosoboval sis přece nikdy právo dohlížet na&nbsp;mé&nbsp;myšlenky.</span></p>
          <p class="chunk" data-nb-ref-number="93" data-nb-words="80" data-nb-chars="495"><span class="idea" data-nb-ref-number="93" id="idea93" data-nb-words="80" data-nb-chars="495">Tak asi mluvívali Mochnové s&nbsp;Nolči před dvěma sty lety, napadne starostu. Necítí se&nbsp;však touto představou ponížen ani uražen, ba&nbsp;nepohne ani jeho smyslem pro ironii, jíž tak rád jindy vyrovnává napětí, vznikající z&nbsp;protikladů nebo ze&nbsp;situací příliš vyhrocených. Je&nbsp;mu&nbsp;jen, jako by&nbsp;někdo naměřil vzdálenost, kterou paní Kateřina položila mezi sebe a&nbsp;jeho. Prsty se&nbsp;mu&nbsp;sevřou tak, že&nbsp;zlomí doutník. Spustí jej do&nbsp;popelníku, naplněného vodou, a&nbsp;promluví do&nbsp;hadího sykotu tonoucí a&nbsp;hasnoucí žhaviny:</span></p>
          <p class="chunk" data-nb-ref-number="94" data-nb-words="32" data-nb-chars="164"><span class="idea" data-nb-ref-number="94" id="idea94" data-nb-words="32" data-nb-chars="164">– Nechci na&nbsp;ně&nbsp;dohlížet ani dnes, Kaťo. Setkávám se&nbsp;jenom s&nbsp;nimi a&nbsp;bojím se&nbsp;jich. Vedou tě&nbsp;někam, kam tě&nbsp;nedovedu sledovat. Bojím se&nbsp;o&nbsp;tebe. To&nbsp;mi&nbsp;nemůžeš zazlívat.</span></p>
          <p class="chunk" data-nb-ref-number="95" data-nb-words="86" data-nb-chars="530"><span class="idea" data-nb-ref-number="95" id="idea95" data-nb-words="86" data-nb-chars="530">Mochnovské podobizny naslouchají rozhovoru s&nbsp;nehnutými tvářemi, ale s&nbsp;očima upřenýma na&nbsp;dvojici u&nbsp;okna. Z&nbsp;těch obličejů můžeš vyčíst jen souhrn času a&nbsp;citů, jejž do&nbsp;nich vložili malíři, ale nikdy už&nbsp;nezvíš, jaké položky jej stvořily, ani co&nbsp;k&nbsp;nim bylo přičteno, než největší ze&nbsp;všech výtvarníků jim dal konečnou a&nbsp;nezměnitelnou podobu. Než paní Kateřina odpoví, bloudí pohledem od&nbsp;jednoho obrazu k&nbsp;druhému, až&nbsp;utkví na&nbsp;růži v&nbsp;ruce své nešťastné příbuzné, která si&nbsp;vytančila smrt na&nbsp;místě života rozkvétajícího a&nbsp;pomalu vadnoucího.</span></p>
          <p class="chunk" data-nb-ref-number="96" data-nb-words="17" data-nb-chars="97"><span class="idea" data-nb-ref-number="96" id="idea96" data-nb-words="17" data-nb-chars="97">– Někdy v&nbsp;nás jedno potlačuje druhé a&nbsp;nejsme svými pány ani natolik, abychom tomu mohli zabránit.</span></p>
          <p class="chunk" data-nb-ref-number="97" data-nb-words="130" data-nb-chars="763"><span class="idea" data-nb-ref-number="97" id="idea97" data-nb-words="130" data-nb-chars="763">Starosta porozumí smyslu ženiných slov a&nbsp;ztuhne, jako by&nbsp;právě vyslechl hrdelní rozsudek. Kdysi se&nbsp;mu&nbsp;zdávalo, že&nbsp;on&nbsp;a&nbsp;jeho žena plují spolu na&nbsp;opuštěném ostrově oceánem prázdnoty. Nyní se&nbsp;ostrov rozpůlil a&nbsp;paní Kateřina je&nbsp;od&nbsp;něho unášena v&nbsp;tom bezbřehém prostoru. Nechce se&nbsp;mu&nbsp;vzdát boj. Nolčové přece vynikali tím, že&nbsp;nikdy nepustili, co&nbsp;jednou drželi, ale to&nbsp;není to&nbsp;pravé, jde přece víc o&nbsp;ni než o&nbsp;něho. Zdvihne ruku a&nbsp;mne si&nbsp;bradu mezi palcem a&nbsp;ukazovákem v&nbsp;bezmocném úsilí najít záchranný člun správné myšlenky. Tichý praskot rašících vousů dolehne k&nbsp;jeho ženě a&nbsp;ona se&nbsp;usměje, jako by&nbsp;zaslechla nějaký známý popěvek. Bohužel, bylo to&nbsp;příliš krátké. To&nbsp;jen vážka se&nbsp;v&nbsp;přeletu dotkla hladiny, jež tkví nehnutá a&nbsp;uzavírající svět, neproniknutelný našim očím.</span></p>
          <p class="chunk" data-nb-ref-number="98" data-nb-words="10" data-nb-chars="60"><span class="idea" data-nb-ref-number="98" id="idea98" data-nb-words="10" data-nb-chars="60">– Kaťo, řekne starosta, snad už&nbsp;ani nechceš ničemu zabránit.</span></p>
          <p class="chunk" data-nb-ref-number="99" data-nb-words="22" data-nb-chars="137"><span class="idea" data-nb-ref-number="99" id="idea99" data-nb-words="22" data-nb-chars="137">Paní odvrátí hlavu od&nbsp;podobizen svých předků a&nbsp;dívá se&nbsp;do&nbsp;zahrady mezerou mezi okenním rámem a&nbsp;žaluzií, vzepřenou na&nbsp;železných nosnících.</span></p>
          <p class="chunk" data-nb-ref-number="100" data-nb-words="14" data-nb-chars="85"><span class="idea" data-nb-ref-number="100" id="idea100" data-nb-words="14" data-nb-chars="85">– Nikdo nevydrží stále kolísat. Jednou se&nbsp;buď rozhodne, nebo převáží na&nbsp;jednu stranu.</span></p>
          <p class="chunk" data-nb-ref-number="101" data-nb-words="12" data-nb-chars="73"><span class="idea" data-nb-ref-number="101" id="idea101" data-nb-words="12" data-nb-chars="73">Starosta položí na&nbsp;okraj stolu sepjaté ruce a&nbsp;promluví tiše, ale důrazně:</span></p>
          <p class="chunk" data-nb-ref-number="102" data-nb-words="19" data-nb-chars="108"><span class="idea" data-nb-ref-number="102" id="idea102" data-nb-words="19" data-nb-chars="108">– Kaťo, tolikrát jsem tě&nbsp;už&nbsp;prosil a&nbsp;prosím znovu: Pojď, odjedeme spolu někam, kde přijdeš na&nbsp;jiné myšlenky.</span></p>
          <p class="chunk" data-nb-ref-number="103" data-nb-words="5" data-nb-chars="40"><span class="idea" data-nb-ref-number="103" id="idea103" data-nb-words="5" data-nb-chars="40">Kateřina pohne takřka neznatelně hlavou.</span></p>
          <p class="chunk" data-nb-ref-number="104" data-nb-words="2" data-nb-chars="9"><span class="idea" data-nb-ref-number="104" id="idea104" data-nb-words="2" data-nb-chars="9">– Nemohu.</span></p>
          <p class="chunk" data-nb-ref-number="105" data-nb-words="63" data-nb-chars="336"><span class="idea" data-nb-ref-number="105" id="idea105" data-nb-words="63" data-nb-chars="336">Starosta klesne zpátky ve&nbsp;svém křesle a&nbsp;spustí mohutné ruce bezvládně do&nbsp;klína. Zalyká se&nbsp;zoufalstvím. Zdá se&nbsp;mu, že&nbsp;by&nbsp;měl dosti síly, aby zničil a&nbsp;zbořil celý svět, kdyby se&nbsp;něco stalo té&nbsp;jeho drobné ženě, která den po&nbsp;dni bledne a&nbsp;ubývá mu&nbsp;před očima. Ano, tolik síly, a&nbsp;přece ji&nbsp;nedovede ochránit před tím, čemu se&nbsp;sama žene vstříc.</span></p>
          <p class="chunk" data-nb-ref-number="106" data-nb-words="125" data-nb-chars="812"><span class="idea" data-nb-ref-number="106" id="idea106" data-nb-words="125" data-nb-chars="812">Pískem vysypaná cesta mezi zelenými břehy trávníku vytéká z&nbsp;tmavomodrého stínu pod stromy a&nbsp;na slunci se&nbsp;bronzově rozzáří. Z&nbsp;nesčetných drobných oblázků vystřelují snopky bílých jisker. Vzduch, rozechvělý nárazy horka, namlouvá zraku, že&nbsp;cesta plyne jako proud. Oslněné oči paní Kateřiny se&nbsp;jím dávají unášet. Plují po&nbsp;něm jako rackové, až&nbsp;jim zmizí pod okrajem okna, načež se&nbsp;zdvihnou a&nbsp;přelétnou zpátky k&nbsp;hranici stínu, odkud vyvěrá. Připomíná Kateřině ponornou řeku, pramenící hluboko pod korunami stromů z&nbsp;osamělého paprsku, který si&nbsp;tam jimi probil cestu. Vypraví se&nbsp;očima za&nbsp;ním a&nbsp;tu paprsek se&nbsp;pohne a&nbsp;jde jí&nbsp;vstříc. Pod listnatou klenbou, jejíž dýmavé přítmí je&nbsp;zprotínáno mřížovím sluneční stříle, svítí světlovlasá chlapecká hlava nad rozpjatými pažemi. Paní Kateřina padá nezadržitelně do&nbsp;toho náručí.</span></p>
          <p class="chunk" data-nb-ref-number="107" data-nb-words="111" data-nb-chars="680"><span class="idea" data-nb-ref-number="107" id="idea107" data-nb-words="111" data-nb-chars="680">– Rudo, zašeptá slabě, a&nbsp;když starosta, ponořený do&nbsp;svých bez­útěšných myšlenek, vzhlédne, shledá, že&nbsp;jeho žena ztratila vědomí. Třeba je&nbsp;vylekán a&nbsp;poděšen do&nbsp;hloubi duše, jedná rychle a&nbsp;rozvážně. Vyleje obsah sklenky s&nbsp;vodou do&nbsp;svého kapesníku a&nbsp;začne omývat ženinu bílou tvář. Nedovede se&nbsp;rozpomenout, že&nbsp;za&nbsp;celé jejich soužití by&nbsp;byla paní Kateřina omdlela jindy než na&nbsp;samém počátku manželství, v&nbsp;době těhotenství, jež se&nbsp;skončilo tím osudným porodem. Ale mdloba jeho ženy není naštěstí hluboká. Vydechne, sotva jí&nbsp;manžel přetře kapesníkem několikrát spánky; do&nbsp;obličeje se&nbsp;jí&nbsp;vrátí růžový nádech a&nbsp;otevře oči. Vzhlédne a&nbsp;dívá se&nbsp;chvíli mlčky do&nbsp;tváře, která se&nbsp;nad ní&nbsp;sklání.</span></p>
          <p class="chunk" data-nb-ref-number="108" data-nb-words="3" data-nb-chars="15"><span class="idea" data-nb-ref-number="108" id="idea108" data-nb-words="3" data-nb-chars="15">– Omdlela jsem?</span></p>
          <p class="chunk" data-nb-ref-number="109" data-nb-words="2" data-nb-chars="18"><span class="idea" data-nb-ref-number="109" id="idea109" data-nb-words="2" data-nb-chars="18">Starosta přikývne.</span></p>
          <p class="chunk" data-nb-ref-number="110" data-nb-words="5" data-nb-chars="24"><span class="idea" data-nb-ref-number="110" id="idea110" data-nb-words="5" data-nb-chars="24">– Trvalo to&nbsp;jen chvilku.</span></p>
          <p class="chunk" data-nb-ref-number="111" data-nb-words="5" data-nb-chars="22"><span class="idea" data-nb-ref-number="111" id="idea111" data-nb-words="5" data-nb-chars="22">– To&nbsp;udělalo to&nbsp;dusno.</span></p>
          <p class="chunk" data-nb-ref-number="112" data-nb-words="84" data-nb-chars="471"><span class="idea" data-nb-ref-number="112" id="idea112" data-nb-words="84" data-nb-chars="471">Ale pak jako by&nbsp;se&nbsp;rázem rozpomněla na&nbsp;to, co&nbsp;předcházelo její mdlobu, uhne mužovým očím a&nbsp;vykloní se&nbsp;k&nbsp;oknu. V&nbsp;tu chvíli sad zasažený prvním větrným nárazem vydá hluboký sten, stromy se&nbsp;ohnou směrem k&nbsp;domu, žaluzie poskočí a&nbsp;zadrnčí, smršť se&nbsp;zatočí nad trávníkem i&nbsp;nad cestou a&nbsp;zdvihne stoupající vír prachu a&nbsp;spadlého i&nbsp;urvaného listí. Vypadá to, jako by&nbsp;celý sad se&nbsp;zmítal na&nbsp;neviditelných řetězech, jimiž je&nbsp;připoután k&nbsp;zemi, jako by&nbsp;usiloval přervat je&nbsp;a&nbsp;vznést se.</span></p>
        </section>
        <section>
          <p class="chunk" data-nb-ref-number="113" data-nb-words="97" data-nb-chars="595"><span class="idea" data-nb-ref-number="113" id="idea113" data-nb-words="97" data-nb-chars="595">V&nbsp;Kostelní ulici Emanuel Kvis sám napolo v&nbsp;mdlobách zaslechne blížit se&nbsp;pomalé, odměřené kroky. Děkan Brůžek se&nbsp;vrací domů z&nbsp;měnínské školy, kde vyučoval náboženství. Stoupá rozpálenou ulicí s&nbsp;hlavou brunátnou, ale nepokrytou. Zastaví se, když zahlédne Nejtka, sedícího u&nbsp;dveří chudobince, jako přibitého na&nbsp;rozpálenou zeď. Potkal se&nbsp;už&nbsp;na&nbsp;nádraží se&nbsp;zprávou o&nbsp;neštěstí, jež stihlo Nejtkovou. A&nbsp;podruh nehybný na&nbsp;svém místě, s&nbsp;očima strnulýma a&nbsp;zjevně necitelný ke&nbsp;všemu, co&nbsp;se&nbsp;děje s&nbsp;ním nebo kolem něho, vypadá jako člověk, který byl zasažen boží pěstí a&nbsp;nevzpamatoval se&nbsp;ještě z&nbsp;jejího úderu.</span></p>
          <p class="chunk" data-nb-ref-number="114" data-nb-words="113" data-nb-chars="572"><span class="idea" data-nb-ref-number="114" id="idea114" data-nb-words="113" data-nb-chars="572">Kvisovo nitro se&nbsp;otřásá ozvěnou zlomyslného smíchu. Vidíš ho, Libuše, to&nbsp;je&nbsp;také jeden z&nbsp;nich. Dívej se&nbsp;dobře, jak to&nbsp;má&nbsp;v&nbsp;sobě popletené, jak se&nbsp;v&nbsp;něm sváří vzpoura s&nbsp;pokorou. Bůh je&nbsp;jeho jediný pán, ale někdy se&nbsp;mu&nbsp;zase zdá, že&nbsp;ten pán jedná příliš pomalu, nebo že&nbsp;mu&nbsp;na&nbsp;všechno nevybývá čas. A&nbsp;tu by&nbsp;chtěl jednat za&nbsp;něj. Už&nbsp;se&nbsp;o&nbsp;to pokusil, jak by&nbsp;byl svědkem jeho úradku, a&nbsp;teď se&nbsp;bojí sám sebe. Víš snad o&nbsp;tom něco víc, Libuše, než my? Chodil jsem naslouchat jeho bohu, ale zdá se&nbsp;mi, že&nbsp;celý jeho obsah je&nbsp;zmatek, a&nbsp;jenom proto, že&nbsp;je&nbsp;neuchopitelný a&nbsp;nepochopitelný.</span></p>
          <p class="chunk" data-nb-ref-number="115" data-nb-words="87" data-nb-chars="539"><span class="idea" data-nb-ref-number="115" id="idea115" data-nb-words="87" data-nb-chars="539">Děkan Brůžek sejde z&nbsp;chodníku a&nbsp;zastaví se&nbsp;na&nbsp;opelichaném trávníku před podruhem. Pozoruje tu&nbsp;lebku nalitou krví k&nbsp;prasknutí, ta&nbsp;prsa v&nbsp;klínu rozhalené košile, jež se&nbsp;zdvíhají a&nbsp;klesají těžkým sípavým dýcháním. Konečně jeho přítomnost pronikne k&nbsp;podruhovu vědomí tušením, že&nbsp;nad ním stojí někdo jiný než některý z&nbsp;obyvatelů chudobince. Nejtkovým zrudlým očím, zpola osleplým vytrvalým hleděním za&nbsp;úběžník skutečna, se&nbsp;vrací zření. Setká se&nbsp;s&nbsp;pokojným pohledem knězovým a&nbsp;jeho hlava se&nbsp;ihned odlepí od&nbsp;zdi a&nbsp;celé jeho tělo se&nbsp;napne vztekem.</span></p>
          <p class="chunk" data-nb-ref-number="116" data-nb-words="77" data-nb-chars="485"><span class="idea" data-nb-ref-number="116" id="idea116" data-nb-words="77" data-nb-chars="485">– Dobrý den, Nejtku, a&nbsp;pánbůh s&nbsp;vámi, řekne kněz a&nbsp;vztáhne k&nbsp;němu ruku smířlivým, útěšným pohybem. Nejtkův vztek, podnícený už&nbsp;prostou knězovou přítomností, vybuchne v&nbsp;zuřivost násobenou zděšením, neboť tato ruka, napřahující se&nbsp;k&nbsp;němu právě v&nbsp;tuto chvíli, mu&nbsp;nejen připomene událost dávno minulou, ale zároveň se&nbsp;mu&nbsp;zdá vznášet jako spár nad jeho pravicí, kterou znovu a&nbsp;znovu v&nbsp;nekonečných obměnách svého sluncem rozžhaveného snu vztahoval po&nbsp;vidině plozené a&nbsp;pohlcované rudou výhní.</span></p>
          <p class="chunk" data-nb-ref-number="117" data-nb-words="5" data-nb-chars="35"><span class="idea" data-nb-ref-number="117" id="idea117" data-nb-words="5" data-nb-chars="35">Vyskočí a&nbsp;řve přeskakujícím hlasem:</span></p>
          <p class="chunk" data-nb-ref-number="118" data-nb-words="20" data-nb-chars="108"><span class="idea" data-nb-ref-number="118" id="idea118" data-nb-words="20" data-nb-chars="108">– Dejte pryč tu&nbsp;ruku. Kdo vás sem volal, zatracenej flanďáku. Dejte pryč tu&nbsp;pazouru, nebo vás přes ni&nbsp;seknu.</span></p>
          <p class="chunk" data-nb-ref-number="119" data-nb-words="83" data-nb-chars="490"><span class="idea" data-nb-ref-number="119" id="idea119" data-nb-words="83" data-nb-chars="490">Za&nbsp;svého řevu ustupuje Nejtek za&nbsp;roh chudobince a&nbsp;tam se&nbsp;náhle obrátí a&nbsp;dá se&nbsp;na&nbsp;útěk úzkou uličkou mezi ploty. V&nbsp;oknech chudobince se&nbsp;objeví vyjevené tváře. Kněz jich nedbá. Stojí tu&nbsp;s&nbsp;hlavou skloněnou a&nbsp;ruka, kterou nabízel Nejtkovi, mu&nbsp;visí těžce podle těla. Zasáhl jí&nbsp;kdysi do&nbsp;božího úradku, a&nbsp;hle, nyní, když ji&nbsp;nabízel jako člověk člověku trpícímu, jako zástupce boží bytosti potřebující útěchy, byla odmítnuta. Z&nbsp;tmavé chodby se&nbsp;vybatolí košilatý umazánek a&nbsp;zatahá děkana za&nbsp;kalhotu.</span></p>
          <p class="chunk" data-nb-ref-number="120" data-nb-words="5" data-nb-chars="27"><span class="idea" data-nb-ref-number="120" id="idea120" data-nb-words="5" data-nb-chars="27">– Dej mi&nbsp;obrázek, zaškemrá.</span></p>
          <p class="chunk" data-nb-ref-number="121" data-nb-words="56" data-nb-chars="335"><span class="idea" data-nb-ref-number="121" id="idea121" data-nb-words="56" data-nb-chars="335">Děkan přendá klobouk do&nbsp;odmítnuté pravice, pohladí rozcuchanou hlavu a&nbsp;zaloví v&nbsp;kapse, kde má&nbsp;balíček s&nbsp;obrázky svatých, jež rozdává za&nbsp;odměnu v&nbsp;hodinách náboženství. Vytáhne jeden z&nbsp;nich a&nbsp;podá jej děcku. Je&nbsp;to&nbsp;barvotisk zpodobující Ježíše v&nbsp;červené říze, s&nbsp;pastýřskou berlou a&nbsp;beránkem na&nbsp;klíně a&nbsp;nesoucí nápis: Já&nbsp;jsem pastýř dobrý.</span></p>
          <p class="chunk" data-nb-ref-number="122" data-nb-words="115" data-nb-chars="717"><span class="idea" data-nb-ref-number="122" id="idea122" data-nb-words="115" data-nb-chars="717">V&nbsp;tu chvíli se&nbsp;stanou dvě věci takřka současně. Emanuel Kvis, který se&nbsp;dosud otřásal zadržovaným vnitřním smíchem, vybuchne v&nbsp;hlasitý chechtot. To&nbsp;se&nbsp;povedlo, Libuše, vidělas? Podával ruku a&nbsp;byl odkopnut jako pes. Kvis se&nbsp;chechtá, jako by&nbsp;někdo potřásal věncem dřevěných kolíků a&nbsp;zároveň skučel v&nbsp;záchvatu hysterie. Děkan, zasažen tím smíchem, ztuhne v&nbsp;mrazivém ustrnutí a&nbsp;do byteňských střech a&nbsp;sadů udeří druhý náraz vichřice. Vyjící smečka vpadne do&nbsp;ulic a&nbsp;žene před sebou zvířený prach, jako by&nbsp;před ní&nbsp;prchala neviditelná stáda, daleké dunění zní dupotem nesčetných kopyt a&nbsp;jako lindušky, uniklé v&nbsp;posledním okamžiku tomu drtivému přívalu ze&nbsp;svých pozemních hnízd, vznáší se&nbsp;vysoko nad domy žluté i&nbsp;zelené listí.</span></p>
          <p class="chunk" data-nb-ref-number="123" data-nb-words="53" data-nb-chars="315"><span class="idea" data-nb-ref-number="123" id="idea123" data-nb-words="53" data-nb-chars="315">– Můj obrázek, vykřikne usmrkánek a&nbsp;pustí se&nbsp;s&nbsp;pláčem v&nbsp;běh za&nbsp;svým pokladem, který mu&nbsp;vítr vyrval z&nbsp;nedosti pevně sevřených prstíků. Ale kněz, jemuž vytí vichřice i&nbsp;smíchu splynulo vjedno, schýlí hlavu; a&nbsp;sepjav bezděky ruce na&nbsp;prsou, postupuje k&nbsp;domovu, raze si&nbsp;cestu tím dravým proudem náhle zešílevšího vzduchu.</span></p>
        </section>
        <section>
          <p class="chunk" data-nb-ref-number="124" data-nb-words="165" data-nb-chars="1083"><span class="idea" data-nb-ref-number="124" id="idea124" data-nb-words="165" data-nb-chars="1083">Oblačná armáda se&nbsp;vyvalila na&nbsp;bitevní pole oblohy, valné voje podzimu nastupují, aby svedly poslední boj s&nbsp;létem. V&nbsp;hloubce černých mraků hoří sírový přísvit, jako by&nbsp;někde vzplály celé kraje, hluboký otřásající rachot kanonády se&nbsp;blíží, slunce už&nbsp;bylo pohlceno a&nbsp;přítmí, strašidelnější po&nbsp;předchozím jasu než noční tma, je&nbsp;roztínáno oslňujícími záblesky nebeských houfnic. Jako palba předních hlídek zacvakají první velké kapky o&nbsp;byteňské střechy a&nbsp;rozplesknou se&nbsp;na&nbsp;dlažbě. Pak přijde chvilka ticha, v&nbsp;níž se&nbsp;zdánlivě nic neděje, jako by&nbsp;velitel armády přijímal hlášení svých předvojů a&nbsp;rozvažoval, co&nbsp;dále. Chvilka dusivého úzkostného ticha, v&nbsp;němž strnul celý kraj, očekávaje příští hrůzy. Rozpálené střechy, kamení a&nbsp;zdi, listí znavené žárem, to&nbsp;všechno vrací vyprahlému ovzduší první svlažující pršku, a&nbsp;vzduch se&nbsp;naplní štiplavým jitřivým pachem smáčeného prachu a&nbsp;prudce se&nbsp;vypařující vody. Útok je&nbsp;zahájen oslepujícím bleskem, při němž všem lidem zaskočí srdce do&nbsp;hrdla, hromový výbuch rozdrnčí okenní tabulky a&nbsp;hned nato zborcená nebeská stavidla a&nbsp;hráze pustí přívaly vod.</span></p>
          <p class="chunk" data-nb-ref-number="125" data-nb-words="37" data-nb-chars="235"><span class="idea" data-nb-ref-number="125" id="idea125" data-nb-words="37" data-nb-chars="235">Okapy i&nbsp;stružky jsou rázem přeplněny, zátopa se&nbsp;žene celými šířkami ulic jako řečišti. Tržiště se&nbsp;v&nbsp;deseti minutách promění v&nbsp;jezero. Byteň se&nbsp;podobá lodi bojující se&nbsp;vzbouřenými vlnami, které se&nbsp;nepřestávají přelévat přes její palubu.</span></p>
          <p class="chunk" data-nb-ref-number="126" data-nb-words="129" data-nb-chars="758"><span class="idea" data-nb-ref-number="126" id="idea126" data-nb-words="129" data-nb-chars="758">Bouřka nebouřka, okresní lékař žene své kachní auto nazpět z&nbsp;Chudějovic do&nbsp;Bytně. Poobědval znamenitě v&nbsp;hotelu U&nbsp;Koruny, ještě teď na&nbsp;to&nbsp;vzpomíná s&nbsp;úsměvem, ale neposeděl ani o&nbsp;minutu déle, než mu&nbsp;dovolí čas. V&nbsp;čekárně už&nbsp;bude plno lidí, a&nbsp;sotva se&nbsp;zbaví posledního pacienta, aby si&nbsp;místo večeře uběhal paty po&nbsp;návštěvách. Kdo ví, kolik mu&nbsp;jich zatím přibylo v&nbsp;poznámkovém bloku. Ale přesto se&nbsp;malý lékař usmívá a&nbsp;žene se&nbsp;vpřed sedmdesátikilometrovou rychlostí, protože víc toho z&nbsp;té své labutě nevyrazí. Takováhle jízda je&nbsp;mu&nbsp;po&nbsp;chuti; déšť bije do&nbsp;ochranného skla, stěrač se&nbsp;může uklopýtat, vykonává svou práci svědomitě, ale marně, ze&nbsp;silnice se&nbsp;stala řeka a&nbsp;vůz se&nbsp;proměnil v&nbsp;motorový člun; škoda, že&nbsp;nemůžeš vidět šípy rozčeřené vody, odletující od&nbsp;kol.</span></p>
          <p class="chunk" data-nb-ref-number="127" data-nb-words="8" data-nb-chars="41"><span class="idea" data-nb-ref-number="127" id="idea127" data-nb-words="8" data-nb-chars="41">– To&nbsp;je, Božko, co? hlásá doktor blaženě.</span></p>
          <p class="chunk" data-nb-ref-number="128" data-nb-words="97" data-nb-chars="528"><span class="idea" data-nb-ref-number="128" id="idea128" data-nb-words="97" data-nb-chars="528">Božka se&nbsp;usměje, přikývne a&nbsp;řekne: Ano, a&nbsp;to všechno jen proto, aby se&nbsp;nezdála nevděčná a&nbsp;nezdvořilá, ale přitom je&nbsp;jí&nbsp;lhostejné, co&nbsp;se&nbsp;děje kolem ní. Vidí před sebou stále jedno jediné: matčin pohled, když se&nbsp;s&nbsp;ní loučila zesláblá tak, že&nbsp;nemohla ani promluvit. Božka ví&nbsp;dobře, co&nbsp;matka chtěla tím pohledem povědět, na&nbsp;koho a&nbsp;nač přitom myslela. Jaké to&nbsp;budou strašné dny a&nbsp;ještě horší noci, než se&nbsp;máma vrátí z&nbsp;nemocnice, jestli se&nbsp;vůbec ještě vrátí. Dnes to&nbsp;musí Božka nějak přetrvat a&nbsp;zítra si&nbsp;na&nbsp;ten čas najde nocleh jinde.</span></p>
          <p class="chunk" data-nb-ref-number="129" data-nb-words="97" data-nb-chars="615"><span class="idea" data-nb-ref-number="129" id="idea129" data-nb-words="97" data-nb-chars="615">Dešťové splavy hučí v&nbsp;korunách borovic. Až&nbsp;sem, na&nbsp;okraj jednoho lesíku v&nbsp;Hajkách, doklopýtal Nejtek. Promokl na&nbsp;kůži, nemá už&nbsp;proč se&nbsp;skrývat, a&nbsp;přece se&nbsp;opírá o&nbsp;hluboce zvrásněný kmen stromu, jehož řídká koruna, prokleštěná větry, ho&nbsp;nestačí ochránit před bičujícím přívalem. Ještě se&nbsp;nevzpamatoval z&nbsp;nesmyslné hrůzy, která ho&nbsp;popadla, když před sebou uviděl kněze, vztahujícího k&nbsp;němu ruku. To&nbsp;prudké ochlazení, kterého se&nbsp;dostalo jeho rozpálené hlavě, má&nbsp;za&nbsp;následek, že&nbsp;se&nbsp;ho&nbsp;zmocnila zimnice. Drkotá zuby a&nbsp;občas jím neurvale zaklepe neovládnutelná třasavka. V&nbsp;mozku, těžkém jak železný slitek, se&nbsp;nic nehýbe.</span></p>
          <p class="chunk" data-nb-ref-number="130" data-nb-words="101" data-nb-chars="621"><span class="idea" data-nb-ref-number="130" id="idea130" data-nb-words="101" data-nb-chars="621">Krajina před ním tone v&nbsp;dešti, hnaném vichřicí, každé zahřmění vyhazuje do&nbsp;povětří stavidla nových přívalů. Byteň zmizela za&nbsp;jejich šedou stěnou. Nejtek je&nbsp;sám na&nbsp;světě, z&nbsp;něhož zbyl jen sténající les za&nbsp;jeho zády, před jeho očima pole, co&nbsp;bys kamenem dohodil, a&nbsp;u&nbsp;jeho nohou písková cesta, ubíjená nemilosrdnými důtkami lijáku. A&nbsp;na samém pomezí dohledna, na&nbsp;blátivé zdi nicoty jako ve&nbsp;spěchu načrtnutý zednickou štětkou, smočenou v&nbsp;sazích, černý peň zmrzlé hrušně, rozvětvený do&nbsp;tří holých pahýlů a&nbsp;pohlcovaný mokrým podkladem. Je&nbsp;to&nbsp;pláňka na&nbsp;cípu obecního úhoru, mrtvá už&nbsp;řadu let, již nikoho dosud nenapadlo porazit.</span></p>
          <p class="chunk" data-nb-ref-number="131" data-nb-words="90" data-nb-chars="552"><span class="idea" data-nb-ref-number="131" id="idea131" data-nb-words="90" data-nb-chars="552">Klikaté nože blesků vylupují ztracenou krajinu ze&nbsp;slupek zátopy. Zjeví se&nbsp;na&nbsp;oslepující okamžik, cizí a&nbsp;nepoznatelná, jakoby nikdy předtím neviděná, a&nbsp;zmizí opět v&nbsp;propastech šera za&nbsp;burácivého rachotu. Hrom bije. Každý záblesk uzavírá bortivá detonace. Teď. Nejtkovi se&nbsp;zdá, že&nbsp;světelná jáma se&nbsp;rozevřela zrovna pod ním a&nbsp;že bez konce padá se&nbsp;zhrouceným kouskem světa, na&nbsp;němž stál. Ježí se&nbsp;na&nbsp;něm každý vlas, zalyká se&nbsp;vlastním dechem a&nbsp;cítí, jak nějaké hrozné napětí v&nbsp;jeho těle usiluje ho&nbsp;roztrhnout, jako by&nbsp;sám byl nábojem, naplněným třaskavinou.</span></p>
          <p class="chunk" data-nb-ref-number="132" data-nb-words="4" data-nb-chars="27"><span class="idea" data-nb-ref-number="132" id="idea132" data-nb-words="4" data-nb-chars="27">Blesk zasáhl mrtvou hrušeň.</span></p>
          <p class="chunk" data-nb-ref-number="133" data-nb-words="76" data-nb-chars="476"><span class="idea" data-nb-ref-number="133" id="idea133" data-nb-words="76" data-nb-chars="476">Ztrouchnivělé dřevo vzplane navzdory lijáku a&nbsp;promění se&nbsp;v&nbsp;ohni­vý sloup. Rozpřažené paže, hlava zvrácená dozadu, touhou vypjatý luk bílého těla, to&nbsp;náručí se&nbsp;rozevírá po&nbsp;Nejtkovi. Nikdy ještě neuzřel svou vidinu tak dokonalou a&nbsp;krásnou jako v&nbsp;tomto planoucím vtělení. Ztuhlost jeho údů povolí, srdce se&nbsp;mu&nbsp;rozbuší. Pokročí vstříc své ohnivé milé. Udělá sotva krok, když hořící hrušeň se&nbsp;s&nbsp;praskotem zhroutí a&nbsp;zhasne s&nbsp;dračím sykotem v&nbsp;bažině rozmoklého úhoru a&nbsp;záplavě deště.</span></p>
          <p class="chunk" data-nb-ref-number="134" data-nb-words="29" data-nb-chars="187"><span class="idea" data-nb-ref-number="134" id="idea134" data-nb-words="29" data-nb-chars="187">Nejtek podoben jí&nbsp;podklesne uprostřed druhého kroku a&nbsp;padne tváří do&nbsp;mokrého vřesu. Vzlyky jím zmítají, jako by&nbsp;ho&nbsp;sápalo nějaké zvíře, řve strašlivým pláčem chlapa, který nikdy neplakal.</span></p>
          <hr>
          <p class="chunk" data-nb-ref-number="135" data-nb-words="6" data-nb-chars="31"><span class="idea" data-nb-ref-number="135" id="idea135" data-nb-words="6" data-nb-chars="31"><em><a href="./resources/undefined">11</a> Suchý horký vítr. Pozn. red.</em></span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./svedek_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>