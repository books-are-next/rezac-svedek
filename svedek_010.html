<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA ŠESTÁ Všechny cesty vedou na náměstí">
    <meta name="apple-mobile-web-app-capable" content="yes">
    <title>KAPITOLA ŠESTÁ Všechny cesty vedou na náměstí</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Václav Řezáč: Svědek">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Svědek">
    <meta property="og:title" content="Svědek">
    <meta property="og:type" content="book">
    <meta property="og:book:author" content="Václav Řezáč">
    <meta property="twitter:title" content="Václav Řezáč: Svědek">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./svedek_009.html">
    <link rel="next" href="./svedek_011.html">
    <meta name="nb-order" content="6">
    <link rel="self" href="svedek_010.html">
    <meta name="nb-identifier" content="rezac-svedek-0d7d3d3">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="12029" data-nb-chars="69178">
    <nav role="doc-toc">
      <ul class="plain section">
        <li><a href="svedek_005.html">Měsíčná noc</a></li>
        <li><a href="svedek_006.html">Bratři</a></li>
        <li><a href="svedek_007.html">Zahradní slavnost</a></li>
        <li><a href="svedek_008.html">Starostovo odpoledne</a></li>
        <li><a href="svedek_009.html">Nepřekročitelná hranice</a></li>
        <li><a href="svedek_010.html">Všechny cesty vedou na náměstí</a></li>
        <li><a href="svedek_011.html">Zvon spravedlivého</a></li>
        <li><a href="svedek_012.html">Hořící strom</a></li>
        <li><a href="svedek_013.html">Druhá měsíčná noc</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./svedek_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="7" data-nb-chars="45"><span class="idea" data-nb-ref-number="1" id="idea1" data-nb-words="7" data-nb-chars="45">KAPITOLA ŠESTÁ Všechny cesty vedou na&nbsp;náměstí</span></h1>
        <section>
          <p class="chunk" data-nb-ref-number="2" data-nb-words="95" data-nb-chars="597"><span class="idea" data-nb-ref-number="2" id="idea2" data-nb-words="95" data-nb-chars="597">Emanuel Kvis bloudí a&nbsp;nenachází klid. Podzimní deště vyslaly už&nbsp;své první harcovníky, ale ani ty&nbsp;ho&nbsp;nedovedou udržet doma. Po&nbsp;nočním lijáku drobně mží, zelináři na&nbsp;byteňském náměstí napjali plachty nad svými stánky a&nbsp;nejklábosivější ženské se&nbsp;uchylují na&nbsp;kus řeči do&nbsp;průjezdu hotelu U&nbsp;Koníčka. I&nbsp;Jeník Harazim opustil své vyhlídkové místo na&nbsp;schůdcích před krámem a&nbsp;stojí za&nbsp;sklem dveří, odkud může zahlédnout Lídu Dastychovou, kdyby šla kolem. Život městečka se&nbsp;ovšem nezastavil pro trochu mrholení, těla, havěť i&nbsp;pole chtějí své, jenomže lidé se&nbsp;pohybují rychleji a&nbsp;nepostávají tolik jako dříve.</span></p>
          <p class="chunk" data-nb-ref-number="3" data-nb-words="100" data-nb-chars="609"><span class="idea" data-nb-ref-number="3" id="idea3" data-nb-words="100" data-nb-chars="609">Proč ten dědík nesedí v&nbsp;takovém počasí doma? ptají se&nbsp;navzájem povídalky v&nbsp;průjezdu u&nbsp;Koníčka. Emanuel Kvis však pochoduje náměstím sem a&nbsp;tam, nedbaje zvídavých pohledů ani slov, jež k&nbsp;němu někdy bezostyšně dolehnou. Zestárnul v&nbsp;posledních dnech, není to&nbsp;vidět ani tak na&nbsp;jeho tváři, jako na&nbsp;držení těla a&nbsp;na chůzi, jež se&nbsp;stala ještě trhanější. Nohy se&nbsp;mu&nbsp;zdvíhají a&nbsp;dopadají na&nbsp;dlažbu jakoby ovládány nějakým mechanismem, složeným ze&nbsp;samých ozubených koleček. Havelok na&nbsp;něm visí a&nbsp;zdá se&nbsp;příliš těžký pro jeho ramena, světle šedivý klobouk ztmavěl deštěm, lakové střevíce jsou skryty v&nbsp;pleskavých galoších.</span></p>
          <p class="chunk" data-nb-ref-number="4" data-nb-words="76" data-nb-chars="468"><span class="idea" data-nb-ref-number="4" id="idea4" data-nb-words="76" data-nb-chars="468">Vypadá to, jako by&nbsp;se&nbsp;Kvis ve&nbsp;své procházce po&nbsp;náměstí řídil nějakým pravidlem. Pochoduje třikrát nahoru a&nbsp;dolů, pak zmizí na&nbsp;chvíli v&nbsp;parčíku u&nbsp;kašny, objeví se&nbsp;a&nbsp;opět pochoduje. Nemusí to&nbsp;být nic jiného než takový stařecký rozmar, takové vysloužilecké puntičkářství, které počítá lžíce polévky, dekagramy masa a&nbsp;pří­krmu a&nbsp;kroky procházky. V&nbsp;Kvisových očích je&nbsp;však nezvyklý těkavý pohled, který se&nbsp;vyhýbá každému a&nbsp;zároveň se&nbsp;zdá vyhlížet někoho, kdo se&nbsp;neobjevuje.</span></p>
          <p class="chunk" data-nb-ref-number="5" data-nb-words="92" data-nb-chars="528"><span class="idea" data-nb-ref-number="5" id="idea5" data-nb-words="92" data-nb-chars="528">Snad je&nbsp;poplašen tím, že&nbsp;paní Kateřina Nolčová k&nbsp;němu přestala docházet a&nbsp;že kdykoli se&nbsp;ji&nbsp;pokusil sám navštívit, dostalo se&nbsp;mu&nbsp;odpovědi, že&nbsp;milostivá paní není doma. Ale Kvis ví, že&nbsp;je&nbsp;doma, cítí její přítomnost tak bezpečně, jako by&nbsp;seděl vedle ní&nbsp;a&nbsp;držel ji&nbsp;za&nbsp;ruku. Nedovede však zatím rozhodnout, má-li být jejím nečekaně odmítavým postojem zdrcen, anebo potěšen. Skrývá se&nbsp;před ním proto, že&nbsp;se&nbsp;mu&nbsp;pokouší uniknout, nebo se&nbsp;už&nbsp;vzdala vší naděje a&nbsp;zápasí jen s&nbsp;posledními zbytky své nerozhodnosti a&nbsp;lásky k&nbsp;Rudolfu Nolčovi?</span></p>
          <p class="chunk" data-nb-ref-number="6" data-nb-words="84" data-nb-chars="530"><span class="idea" data-nb-ref-number="6" id="idea6" data-nb-words="84" data-nb-chars="530">Všechny cesty vedou v&nbsp;tyto dny Emanuela Kvise na&nbsp;náměstí. Tam jsou shromážděni všichni, do&nbsp;jejichž životů se&nbsp;mu&nbsp;podařilo nahlédnout, jejichž touhami doufal zaplnit svou vlastní prázdnotu. Neklid ho&nbsp;štve a&nbsp;nedopřává mu&nbsp;pokoje. Proč se&nbsp;nic neděje? Byl jenom iluzio­nistou, který se&nbsp;dal obelhat zdáním, zatímco skutečnost byla jiná? Zklamal ohaří čich jeho zvědavosti a&nbsp;podařilo se&nbsp;mu&nbsp;zaplnit si&nbsp;nitro jen hříčkami vlastní obraznosti? A&nbsp;přece právě v&nbsp;těchto dnech se&nbsp;staly dvě nové události, jež znovu vzbudily jeho upadající naděje.</span></p>
          <p class="chunk" data-nb-ref-number="7" data-nb-words="75" data-nb-chars="407"><span class="idea" data-nb-ref-number="7" id="idea7" data-nb-words="75" data-nb-chars="407">Ta&nbsp;první, to&nbsp;byla jen taková bělička, kterou by&nbsp;jindy byl hodil zpátky do&nbsp;proudu a&nbsp;nestaral se&nbsp;dál o&nbsp;ni. Ale v&nbsp;tom rozpoložení mysli, v&nbsp;jakém nyní byl, hmátl po&nbsp;ní&nbsp;oběma rukama a&nbsp;jako šašek krále Jiřího přiklonil sluch k&nbsp;jejím lapajícím ústům. Ta&nbsp;druhá, kdo ví, bude snad patřit k&nbsp;největšímu, s&nbsp;čím se&nbsp;dosud setkal na&nbsp;svém putování za&nbsp;stavebními kameny cizích srdcí, z&nbsp;nichž si&nbsp;doufal vystavět vlastní duši.</span></p>
          <p class="chunk" data-nb-ref-number="8" data-nb-words="19" data-nb-chars="106"><span class="idea" data-nb-ref-number="8" id="idea8" data-nb-words="19" data-nb-chars="106">Jděme po&nbsp;pořádku, třeba v&nbsp;té kvisovské prázdnotě se&nbsp;události převalují jako vlny a&nbsp;jedna se&nbsp;mísí s&nbsp;druhou.</span></p>
          <p class="chunk" data-nb-ref-number="9" data-nb-words="62" data-nb-chars="393"><span class="idea" data-nb-ref-number="9" id="idea9" data-nb-words="62" data-nb-chars="393">Včerejší deštivá noc se&nbsp;procházela, capkajíc mokrými packami v&nbsp;byteňských ulicích. Pořád někam spěchala a&nbsp;stále jí&nbsp;nebylo konce, snad obcházela v&nbsp;kruhu. Vítr ji&nbsp;honil, a&nbsp;když se&nbsp;nejvíc rozběhla, vyjevená a&nbsp;ucouraná jako děvka pronásledovaná patrolou, opustil ji&nbsp;s&nbsp;chechtotem a&nbsp;nechal ji&nbsp;chvíli na&nbsp;pokoji. Těžké slzy jejího pláče kapaly ze&nbsp;střech a&nbsp;všechny okapové roury kloktaly jejími vzlyky…</span></p>
          <p class="chunk" data-nb-ref-number="10" data-nb-words="74" data-nb-chars="450"><span class="idea" data-nb-ref-number="10" id="idea10" data-nb-words="74" data-nb-chars="450">Emanuel Kvis do&nbsp;ní&nbsp;vykročil po&nbsp;desáté hodině večerní, vyhnán z&nbsp;domu svou nevysvětlitelnou tísní. Šla s&nbsp;ním a&nbsp;neustávala mu&nbsp;šeptat své bláznivé nabídky. Byl pln jejího šumu a&nbsp;vítr v&nbsp;něm skučel jako na&nbsp;prázdné půdě. A&nbsp;bylo mu, jako by&nbsp;do&nbsp;něho vstupovala úzkost všech byteňských spáčů. Ulice byly dokonale pusté a&nbsp;chudé, elektrické lampy sloužily sotva za&nbsp;ukazatele cesty, plašíce temnotu jen od&nbsp;svých vlastních jader, skomírajících slabostí a&nbsp;strachem.</span></p>
          <p class="chunk" data-nb-ref-number="11" data-nb-words="77" data-nb-chars="480"><span class="idea" data-nb-ref-number="11" id="idea11" data-nb-words="77" data-nb-chars="480">Čtvrt na&nbsp;jedenáctou pleskla z&nbsp;radniční věže a&nbsp;noc nad ní&nbsp;se&nbsp;bez ozvěny zavřela. Kvis postál u&nbsp;osvětlených oken Radničního sklepa. Na&nbsp;chvíli pocítil uspokojení a&nbsp;jistotu. Alespoň tady se&nbsp;odehrávala a&nbsp;pokračovala jedna událost, jež byla počata jeho přičiněním. Nemusel ani vstupovat a&nbsp;věděl spolehlivě, že&nbsp;v&nbsp;malém pokojíku za&nbsp;sálem sedí statkář Dastych a&nbsp;hraje v&nbsp;karty; prohrává zoufale a&nbsp;bez­nadějně a&nbsp;ještě zoufaleji a&nbsp;beznadějněji věří, že&nbsp;se&nbsp;neomylně blíží veliké konečné výhře.</span></p>
          <p class="chunk" data-nb-ref-number="12" data-nb-words="173" data-nb-chars="1030"><span class="idea" data-nb-ref-number="12" id="idea12" data-nb-words="173" data-nb-chars="1030">Šum noci se&nbsp;vzedme a&nbsp;je okamžitě plný bouřlivého napětí; to&nbsp;už&nbsp;nekapou slzy vesmírné žalosti, nýbrž pleskají karty, přibíjené na&nbsp;stůl divokou touhou zvítězit. Emanuel Kvis se&nbsp;vypne ve&nbsp;svém haveloku a&nbsp;stojí tu&nbsp;jako Napoleon. Jaké rezervy bláznivých nadějí se&nbsp;to&nbsp;vrhají znovu a&nbsp;znovu do&nbsp;boje! Sotva byla smetena jedna řada, nová nastupuje s&nbsp;touž vírou, nadšením a&nbsp;odhodláním. Je&nbsp;to&nbsp;veliký pocit být hráčem, strašný a&nbsp;katastrofální. Je&nbsp;to&nbsp;jako neuhasitelná žízeň, rostoucí každým douškem, prohra i&nbsp;výhra ji&nbsp;stejně rozpalují, je&nbsp;to&nbsp;jako horolezecký výkon, provázený šílenou radostí, že&nbsp;každým krokem je&nbsp;propast hlubší a&nbsp;vrcholek nedosažitelnější. Ale najednou pocítí Kvis opravdový děs. Něco se&nbsp;pohybuje a&nbsp;plíží pod tou rozkoší, jež se&nbsp;zdá stravovat samu sebe a&nbsp;nedbat ničeho jiného. Slyšíš ty&nbsp;kapky, ne&nbsp;ty&nbsp;veliké, jež pleskají, jako by&nbsp;chtěly přebít i&nbsp;trumfy božího hněvu, nýbrž ty&nbsp;malé, jež kapou pravidelně kap, kap&nbsp;– kap, kap, pravidelně a&nbsp;stále rychleji&nbsp;– rychleji a&nbsp;rychleji&nbsp;– jako by&nbsp;čas náhle zešílel a&nbsp;řítil se&nbsp;přímo na&nbsp;tebe.</span></p>
          <p class="chunk" data-nb-ref-number="13" data-nb-words="1" data-nb-chars="5"><span class="idea" data-nb-ref-number="13" id="idea13" data-nb-words="1" data-nb-chars="5">Dost.</span></p>
          <p class="chunk" data-nb-ref-number="14" data-nb-words="112" data-nb-chars="592"><span class="idea" data-nb-ref-number="14" id="idea14" data-nb-words="112" data-nb-chars="592">Emanuel Kvis se&nbsp;odvrátí a&nbsp;rychle odchází, dýchá jako člověk, který uskočí v&nbsp;poslední chvíli z&nbsp;kolejí, po&nbsp;nichž se&nbsp;k&nbsp;němu hnal rychlík. Jaké štěstí, že&nbsp;má&nbsp;v&nbsp;moci tuto hru a&nbsp;že ji&nbsp;může kdykoli přerušit, jako by&nbsp;otočil vypínačem. Žil minutu, nebo dvě minuty žil, leč kdo ví, snad sám příliš zrychlil tempo toho prožitku, takže se&nbsp;to&nbsp;v&nbsp;něm odehrávalo rychleji a&nbsp;bez zábran, jaké ještě trvají v&nbsp;samotném statkáři. Jde a&nbsp;nese to&nbsp;v&nbsp;sobě dál, je&nbsp;to&nbsp;už&nbsp;jenom, jako by&nbsp;si&nbsp;vše promítal na&nbsp;matnou desku a&nbsp;těšil se&nbsp;tou zploštělou podívanou, jež nemůže bez jeho vůle nabýti tvaru a&nbsp;strhnout ho&nbsp;ve&nbsp;svůj vír.</span></p>
          <p class="chunk" data-nb-ref-number="15" data-nb-words="65" data-nb-chars="396"><span class="idea" data-nb-ref-number="15" id="idea15" data-nb-words="65" data-nb-chars="396">Pochoduje dál vzhůru po&nbsp;náměstí a&nbsp;jeho kroky splývají s&nbsp;capkáním deštivé noci, pouští ji&nbsp;do&nbsp;sebe, její šum a&nbsp;stesk, její bezuzdný pláč, neplatící nikomu, její beztvarou temnotu, pohlcující vše. U&nbsp;hospody Na&nbsp;Růžku na&nbsp;opačném konci náměstí přejde na&nbsp;druhý chodník. Nedávný prožitek zmírnil jeho tíseň, ale pochyby nespí dlouho a&nbsp;začínají se&nbsp;znovu proklubávat. Dělo se&nbsp;to&nbsp;skutečně, nebo to&nbsp;jen snil?</span></p>
          <p class="chunk" data-nb-ref-number="16" data-nb-words="38" data-nb-chars="209"><span class="idea" data-nb-ref-number="16" id="idea16" data-nb-words="38" data-nb-chars="209">V&nbsp;tu chvíli zahlédne před sebou valit se&nbsp;těžkou lidskou hmotu a&nbsp;uvědomí si, že&nbsp;již delší dobu se&nbsp;podivoval dunivému zvuku kročejů, o&nbsp;nichž nevěděl, má-li je&nbsp;přičíst něčemu, co&nbsp;se&nbsp;odehrává v&nbsp;něm nebo mimo něho.</span></p>
          <p class="chunk" data-nb-ref-number="17" data-nb-words="207" data-nb-chars="1271"><span class="idea" data-nb-ref-number="17" id="idea17" data-nb-words="207" data-nb-chars="1271">Nadit do&nbsp;namoklého služebního pláště valil se&nbsp;několik metrů před ním strážník Tlachač, značně roztrpčený dnešním počasím, ale jako vždy zálibně naslouchající, jak ozvěna jeho kroků se&nbsp;rozléhá prázdnotou a&nbsp;opuštěností náměstí. Mizerná služba, myslí si&nbsp;Tlachač, jiným se&nbsp;to&nbsp;chrní a&nbsp;sedí v&nbsp;suchu. Ale v&nbsp;strážníkově přemítání není skutečné trpkosti a&nbsp;ten druhý, kráčeje za&nbsp;ním, cítí z&nbsp;kymácení těch mohutných ramen tu&nbsp;šířku srdce neznalého závisti, tu&nbsp;spolehlivost ducha oddaného službě a&nbsp;nerozvraceného postranními touhami, ten klid a&nbsp;spokojenost těla obydleného silou a&nbsp;zdravím. Byteň spí a&nbsp;může spát pokojně, protože Tlachač střeží její sen. To&nbsp;je&nbsp;jediná pýcha, kterou v&nbsp;sobě nosí, a&nbsp;je to&nbsp;pýcha člověka odhodlaného splnit do&nbsp;posledního dechu své povinnosti. A&nbsp;hudruje-li strážník na&nbsp;mizérii dnešní obchůzky, dělá to&nbsp;jenom proto, aby mu&nbsp;ještě více zesládla obvyklá zastavení, kterými ji&nbsp;přeruší. V&nbsp;tlachačovské duši není pro Emanuela Kvise nic, v&nbsp;čem by&nbsp;mohl najít zalíbení, taková stojatá voda to&nbsp;je&nbsp;a&nbsp;všechno nepředvídané, co&nbsp;by&nbsp;se&nbsp;v&nbsp;ní mohlo odehrát, muselo by&nbsp;do&nbsp;ní&nbsp;zapadnout zvnějšku. Rybník, jehož dno je&nbsp;známé a&nbsp;v&nbsp;němž nemůžeš být stržen ani vírem, ani neočekávanou tůní. To&nbsp;už&nbsp;vítr musí pořádně foukat, aby s&nbsp;takovou vodou udělal něco víc, než zčeřil její hladinu.</span></p>
          <p class="chunk" data-nb-ref-number="18" data-nb-words="136" data-nb-chars="762"><span class="idea" data-nb-ref-number="18" id="idea18" data-nb-words="136" data-nb-chars="762">Věru, mělo by&nbsp;nám být líto počestného byteňského strážce, jak se&nbsp;tu&nbsp;tak sune, zaposlouchán do&nbsp;zvuku svých kročejů a&nbsp;do svých nadějí na&nbsp;stupku slivovice ve&nbsp;výčepu u&nbsp;Koníčka, a&nbsp;nemá ani tušení, kdo se&nbsp;mu&nbsp;to&nbsp;plíží v&nbsp;patách. Pohybuje se&nbsp;ve&nbsp;světě, v&nbsp;němž není nejistot ani pochybností, ve&nbsp;světě přesně rozděleném na&nbsp;černé a&nbsp;bílé. Bílí jsou všichni, kdož si&nbsp;nevšímají, do&nbsp;čeho jim nic není, a&nbsp;jdou si&nbsp;po&nbsp;svém, a&nbsp;ti druzí si&nbsp;zkrátka musí dát na&nbsp;Tlachače pozor. Kdyby vás napadlo zeptat se&nbsp;ho, co&nbsp;je&nbsp;nebezpečí, odpověděl by&nbsp;vám po&nbsp;delším uvažování, že&nbsp;nebezpeční jsou střílející kasaři, chlapi s&nbsp;kudlou, splašení koně a&nbsp;opilí automobilisté. Nebezpečí je&nbsp;zkrátka věc z&nbsp;tohoto světa a&nbsp;dá se&nbsp;popadnout za&nbsp;límec, dovedete-li si&nbsp;na&nbsp;to&nbsp;zajít alespoň tak jako strážník Tlachač.</span></p>
          <p class="chunk" data-nb-ref-number="19" data-nb-words="104" data-nb-chars="682"><span class="idea" data-nb-ref-number="19" id="idea19" data-nb-words="104" data-nb-chars="682">Harazimovy starodávné půlkilové zámky, které se&nbsp;povalují na&nbsp;schůdku před krámem jako zatoulaná štěňata, nejsou například nebezpečí. Snad pokušení nanejvýš, ale pěkná kulatá zadnice ohnuté ženské je&nbsp;také pokušení, a&nbsp;přece i&nbsp;když se&nbsp;na&nbsp;ni&nbsp;zahledíte, víte naprosto bezpečně, že&nbsp;neuděláte nic jiného, než že&nbsp;si&nbsp;povzdychnete a&nbsp;půjdete dál. Harazimovy zámky však patří ještě spíše do&nbsp;řádu myšlenek před usnutím, jako: Co&nbsp;bych dělal, kdybych zdědil milión nebo kdybych měl čepičku způsobující neviditelnost. Přesto však napínají na&nbsp;každé noční pochůzce Tlachačovi vždy znovu provaz přes cestu, a&nbsp;strážník nemůže dál, dokud se&nbsp;k&nbsp;nim nesehne, nepotěžká je, nepomyslí si&nbsp;svůj pohrdavý úsudek.</span></p>
          <p class="chunk" data-nb-ref-number="20" data-nb-words="53" data-nb-chars="303"><span class="idea" data-nb-ref-number="20" id="idea20" data-nb-words="53" data-nb-chars="303">Stalo se&nbsp;mu&nbsp;to&nbsp;za&nbsp;ta&nbsp;léta zvykem asi takovým jako pomnout si&nbsp;před ulehnutím prsty u&nbsp;nohou, unavených celodenním chozením a&nbsp;postáváním, ale dnes, jak se&nbsp;tak těžce shýbá v&nbsp;namoklém plášti, pocítí k&nbsp;těm bachratým zámkům opravdový odpor. Že&nbsp;už&nbsp;je&nbsp;někdo jednou neukradne, pomyslí si, abych měl od&nbsp;nich pokoj.</span></p>
          <p class="chunk" data-nb-ref-number="21" data-nb-words="15" data-nb-chars="91"><span class="idea" data-nb-ref-number="21" id="idea21" data-nb-words="15" data-nb-chars="91">– Provokace, řekne za&nbsp;jeho zády hlas, který zní, jako by&nbsp;promluvila sama prázdnota náměstí.</span></p>
          <p class="chunk" data-nb-ref-number="22" data-nb-words="109" data-nb-chars="667"><span class="idea" data-nb-ref-number="22" id="idea22" data-nb-words="109" data-nb-chars="667">Strážník se&nbsp;vztyčí a&nbsp;obrátí s&nbsp;pružností a&nbsp;pohotovostí neočekávanou u&nbsp;muže jeho váhy a&nbsp;objemu. Obušek sevřel pevně v&nbsp;pěsti, ale to, co&nbsp;vidí před sebou, ho&nbsp;uvede do&nbsp;takových rozpaků, že&nbsp;neví, jak by&nbsp;si&nbsp;měl počínat dále. Emanuel Kvis se&nbsp;postavil přímo pod lampu, takže světlo naň dopadá kolmo shora a&nbsp;okraj klobouku mu&nbsp;spouští přes tvář závoj černého stínu. Volně splývající havelok jej zbavuje postavy a&nbsp;mate strážníkovo vnímání. Něco se&nbsp;pohne a&nbsp;uvolní v&nbsp;Tlachačově paměti, nějaký úryvek zpola zapomenutého rozhovoru, probuzený snad bledou září pouliční svítilny, a&nbsp;strážník se&nbsp;zachvěje, když sílící vzpomínka spojí ta&nbsp;roztroušená slova. Zlo, které se&nbsp;skrývá ve&nbsp;světle.</span></p>
          <p class="chunk" data-nb-ref-number="23" data-nb-words="59" data-nb-chars="325"><span class="idea" data-nb-ref-number="23" id="idea23" data-nb-words="59" data-nb-chars="325">To&nbsp;má&nbsp;člověk z&nbsp;toho, když vede řeči s&nbsp;lidmi, kterým je&nbsp;slovo jako slovo, vzpomene si&nbsp;Tlachač roztrpčeně na&nbsp;děkana Brůžka. A&nbsp;zneklidněn pocitem neurčitého nebezpečí i&nbsp;tím, že&nbsp;mu&nbsp;něco podobného vůbec vlezlo do&nbsp;hlavy, polkne těžce, postoupí o&nbsp;krok&nbsp;– neboť je&nbsp;z&nbsp;lidí, kteří jdou vstříc i&nbsp;tomu, čeho se&nbsp;lekají&nbsp;– a&nbsp;řekne chraptivě:</span></p>
          <p class="chunk" data-nb-ref-number="24" data-nb-words="7" data-nb-chars="29"><span class="idea" data-nb-ref-number="24" id="idea24" data-nb-words="7" data-nb-chars="29">– Kdopak jste a&nbsp;co tu&nbsp;děláte?</span></p>
          <p class="chunk" data-nb-ref-number="25" data-nb-words="22" data-nb-chars="130"><span class="idea" data-nb-ref-number="25" id="idea25" data-nb-words="22" data-nb-chars="130">A&nbsp;Kvis, který si&nbsp;s&nbsp;libostí prožil všechno, co&nbsp;se&nbsp;dělo v&nbsp;strážníkově poplašené mysli, se&nbsp;zasměje svým nejdutějším smíchem a&nbsp;odpoví:</span></p>
          <p class="chunk" data-nb-ref-number="26" data-nb-words="7" data-nb-chars="47"><span class="idea" data-nb-ref-number="26" id="idea26" data-nb-words="7" data-nb-chars="47">– Ale, pane strážmistře, cožpak mě&nbsp;nepoznáváte?</span></p>
          <p class="chunk" data-nb-ref-number="27" data-nb-words="76" data-nb-chars="434"><span class="idea" data-nb-ref-number="27" id="idea27" data-nb-words="76" data-nb-chars="434">Tlachač má&nbsp;chuť si&nbsp;odplivnout a&nbsp;ještě větší chuť natřít toho skřečka obuškem, třeba už&nbsp;je&nbsp;to&nbsp;dědek. Dopaluje ho&nbsp;a&nbsp;jde mu&nbsp;na&nbsp;nervy od&nbsp;první setkané, kdy se&nbsp;vyptával na&nbsp;soudce Dastycha. Kdykoliv ho&nbsp;vidí procházet se&nbsp;po&nbsp;náměstí za&nbsp;dne, vždycky se&nbsp;raději odvrátí, aby se&nbsp;nemusel dívat na&nbsp;tu&nbsp;jeho tatrmanskou chůzi. A&nbsp;teď ta&nbsp;skořepina, kterou by&nbsp;porazil kýchnutím, ho&nbsp;tady takhle vyjuká. I&nbsp;řekne s&nbsp;nejhlubším opovržením, jakého je&nbsp;schopen:</span></p>
          <p class="chunk" data-nb-ref-number="28" data-nb-words="5" data-nb-chars="16"><span class="idea" data-nb-ref-number="28" id="idea28" data-nb-words="5" data-nb-chars="16">– Á, to&nbsp;jste vy?</span></p>
          <p class="chunk" data-nb-ref-number="29" data-nb-words="57" data-nb-chars="331"><span class="idea" data-nb-ref-number="29" id="idea29" data-nb-words="57" data-nb-chars="331">Sotva promluví, vztek ho&nbsp;nese dál. Musí si&nbsp;ulevit, musí dorazit, co&nbsp;byl načal, i&nbsp;kdyby ho&nbsp;to&nbsp;v&nbsp;tu chvíli mělo stát uniformu, kterou miluje nade všecko. Pokračuje tónem, jakého by&nbsp;se&nbsp;neodvážil vůči žádnému z&nbsp;počestných měšťanů byteňských. Ale tohle je&nbsp;přivan­drovalec, o&nbsp;kterém nikdo nic neví, i&nbsp;když se&nbsp;zde usadil v&nbsp;zděděném domku.</span></p>
          <p class="chunk" data-nb-ref-number="30" data-nb-words="22" data-nb-chars="112"><span class="idea" data-nb-ref-number="30" id="idea30" data-nb-words="22" data-nb-chars="112">– Co&nbsp;se&nbsp;tu&nbsp;potloukáte v&nbsp;noci v&nbsp;takovém počasí? Člověk vašeho stáří by&nbsp;měl v&nbsp;tuhle hodinu dávno ležet v&nbsp;kanafasu.</span></p>
          <p class="chunk" data-nb-ref-number="31" data-nb-words="48" data-nb-chars="282"><span class="idea" data-nb-ref-number="31" id="idea31" data-nb-words="48" data-nb-chars="282">Možná, že&nbsp;by&nbsp;se&nbsp;dobrý strážník Tlachač poděsil, kdyby dovedl nějakým způsobem poznat, v&nbsp;jakou zrůdu se&nbsp;proměnil jeho poctivý vztek v&nbsp;nitru Emanuela Kvise. Možná, že&nbsp;by&nbsp;se&nbsp;poděsil tak, že&nbsp;by&nbsp;bez váhání mávl obuškem, aby ochránil sebe i&nbsp;město, jehož pořádku a&nbsp;bezpečnosti je&nbsp;strážcem.</span></p>
          <p class="chunk" data-nb-ref-number="32" data-nb-words="43" data-nb-chars="271"><span class="idea" data-nb-ref-number="32" id="idea32" data-nb-words="43" data-nb-chars="271">Za&nbsp;závojem stínu, splývajícím od&nbsp;střechy klobouku, lapne Kvis několikrát naprázdno ústy, než je&nbsp;schopen promluvit. Noc se&nbsp;žene kolem nich, uštvaná svým bezúspěšným během dokolečka, a&nbsp;hlas Kvisův se&nbsp;zdá být součástí větru, který se&nbsp;jí&nbsp;chechtá v&nbsp;průjezdech a&nbsp;nad střechami.</span></p>
          <p class="chunk" data-nb-ref-number="33" data-nb-words="11" data-nb-chars="70"><span class="idea" data-nb-ref-number="33" id="idea33" data-nb-words="11" data-nb-chars="70">– Přišel jsem se&nbsp;podívat na&nbsp;strážníka, kterého znepokojují cizí zámky.</span></p>
          <p class="chunk" data-nb-ref-number="34" data-nb-words="15" data-nb-chars="72"><span class="idea" data-nb-ref-number="34" id="idea34" data-nb-words="15" data-nb-chars="72">– Co? řekne Tlachač a&nbsp;nemá v&nbsp;plicích dechu na&nbsp;víc, než aby opakoval: Co?</span></p>
          <p class="chunk" data-nb-ref-number="35" data-nb-words="16" data-nb-chars="91"><span class="idea" data-nb-ref-number="35" id="idea35" data-nb-words="16" data-nb-chars="91">– Takové staré zámky, pokračuje Kvis. Jak snadné by&nbsp;je&nbsp;bylo otevřít, kdyby se&nbsp;člověk nebál.</span></p>
          <p class="chunk" data-nb-ref-number="36" data-nb-words="9" data-nb-chars="47"><span class="idea" data-nb-ref-number="36" id="idea36" data-nb-words="9" data-nb-chars="47">– Vy&nbsp;jste se&nbsp;zbláznil, dostane ze&nbsp;sebe Tlachač.</span></p>
          <p class="chunk" data-nb-ref-number="37" data-nb-words="21" data-nb-chars="139"><span class="idea" data-nb-ref-number="37" id="idea37" data-nb-words="21" data-nb-chars="139">– Je&nbsp;to&nbsp;bezohlednost provokovat poctivé lidi takovými starými rachotinami. Otevřít je&nbsp;tak jednou v&nbsp;nočním tichu a&nbsp;přestaly by&nbsp;znepokojovat.</span></p>
          <p class="chunk" data-nb-ref-number="38" data-nb-words="40" data-nb-chars="224"><span class="idea" data-nb-ref-number="38" id="idea38" data-nb-words="40" data-nb-chars="224">– Jaktěživo mě&nbsp;nic takovýho nenapadlo, zařve Tlachač, ale Kvis se&nbsp;již uklidnil i&nbsp;nabažil své hry a&nbsp;vyjde z&nbsp;kužele světla. Zmizí po&nbsp;několika krocích, jako by&nbsp;nebyl než výplodem té&nbsp;děsivé noci, která ho&nbsp;zrodila a&nbsp;opět pozřela.</span></p>
          <p class="chunk" data-nb-ref-number="39" data-nb-words="29" data-nb-chars="168"><span class="idea" data-nb-ref-number="39" id="idea39" data-nb-words="29" data-nb-chars="168">– Hej, vy! zařve ještě jednou Tlachač a&nbsp;chce se&nbsp;za&nbsp;ním rozběhnout. Ale pak, jako by&nbsp;nahlédl zbytečnost svého záměru, zůstane stát a&nbsp;přemýšlí těžce, dopáleně a&nbsp;bezradně.</span></p>
          <p class="chunk" data-nb-ref-number="40" data-nb-words="50" data-nb-chars="303"><span class="idea" data-nb-ref-number="40" id="idea40" data-nb-words="50" data-nb-chars="303">Ta&nbsp;malá příhoda s&nbsp;Tlachačem nestačí však vrátit Kvisovi jeho bývalou jistotu a&nbsp;rozplyne se&nbsp;rychle v&nbsp;pochybnostech. I&nbsp;to mohla být jen hříčka oblouzené obraznosti a&nbsp;Kvis nachází nepatrné uspokojení, když nazítří vidí, jak strážník se&nbsp;vyhne setkané a&nbsp;odbočí daleko před ním v&nbsp;pravém úhlu na&nbsp;druhý chodník.</span></p>
          <p class="chunk" data-nb-ref-number="41" data-nb-words="138" data-nb-chars="794"><span class="idea" data-nb-ref-number="41" id="idea41" data-nb-words="138" data-nb-chars="794">Kvisovi se&nbsp;ostatně v&nbsp;těchto dnech zdá, že&nbsp;se&nbsp;mu&nbsp;vyhýbají všichni. Čte podezření v&nbsp;každých očích, jejichž pohled se&nbsp;mu&nbsp;podaří zachytit, ale to&nbsp;je&nbsp;také vše, co&nbsp;z&nbsp;nich dovede vyčíst. Připadá si&nbsp;jako tulák se&nbsp;špatnou pověstí, procházející vesnicí, kde už&nbsp;ho&nbsp;znají. Vrátka jsou na&nbsp;závory, dveře zamčené, psi vrčí se&nbsp;zježenými chlupy a&nbsp;jenom na&nbsp;pohybu záclonek můžeš poznat, jak tě&nbsp;z&nbsp;každé chalupy pozorně sledují. Chce se&nbsp;ti&nbsp;zdvihnout pěst, zahrozit a&nbsp;přísahat pomstu. Prázdnota v&nbsp;něm roste, pozřela vše, čím ji&nbsp;doufal zaplnit, ale nenasytila se. Vystoupila z&nbsp;něho a&nbsp;nabyla rozměrů světa, obklopuje ho&nbsp;jako skleněná báň; za&nbsp;jejími stěnami zůstal život, roste a&nbsp;zápasí, miluje a&nbsp;sváří se, bloudí a&nbsp;věří, ztrácí a&nbsp;nachází; pobíhá on&nbsp;sám, vězeň v&nbsp;domě bez dveří, a&nbsp;poletuje a&nbsp;bzučí moucha jeho úzkosti.</span></p>
          <p class="chunk" data-nb-ref-number="42" data-nb-words="37" data-nb-chars="231"><span class="idea" data-nb-ref-number="42" id="idea42" data-nb-words="37" data-nb-chars="231">Dvě místa mu&nbsp;v&nbsp;těch dnech poskytují úlevu, dvě místa hluboce se&nbsp;od&nbsp;sebe lišící, ale snad jenom v&nbsp;lidských očích; vnitřek děkanského chrámu, opuštěného v&nbsp;odpoledních hodinách před požehnáním, a&nbsp;mochnovská kašna v&nbsp;parčíku na&nbsp;náměstí.</span></p>
          <p class="chunk" data-nb-ref-number="43" data-nb-words="330" data-nb-chars="1869"><span class="idea" data-nb-ref-number="43" id="idea43" data-nb-words="330" data-nb-chars="1869">Stojí hodinu v&nbsp;prázdném kostele, pár kroků ode dveří, prázdná loď se&nbsp;před ním hloubí a&nbsp;klene vysoko nad jeho hlavou. Tato prázdnota, skutečná, viditelná, naprostá prázdnota, jej objímá jako milosrdné náručí a&nbsp;hýčká jako měkké lokty. Zdá se&nbsp;mu, jako by&nbsp;se&nbsp;jeho vlastní prázdnota před ní&nbsp;zmenšovala a&nbsp;ztrácela svůj význam. Staví je&nbsp;proti sobě a&nbsp;zkoumá: přál by&nbsp;si, aby se&nbsp;smísily. Neboť ví, že&nbsp;prázdnota kolem něho je&nbsp;obydlena vším, za&nbsp;čím se&nbsp;pachtí a&nbsp;co mu&nbsp;uniká. Učili ho&nbsp;v&nbsp;dětství, že&nbsp;zde sídlí někdo, za&nbsp;kým přicházejí lidé, aby mu&nbsp;dobrovolně, ba&nbsp;s&nbsp;touhou, svěřili, po&nbsp;čem Kvis u&nbsp;nich slídí. Na&nbsp;tomto jediném místě, objatém a&nbsp;uzavřeném stěnami, odkládají přetvářku ne&nbsp;ze&nbsp;svých tváří, neboť se&nbsp;nikdy nepřestanou uzavírat druh druhu, ale svá srdce tu&nbsp;obnažují před tím, o&nbsp;němž věří, že&nbsp;jeho pohledu nemůže nic nastavit překážku, koří se&nbsp;a&nbsp;prosí, třesou se&nbsp;a&nbsp;slibují, hledají v&nbsp;něm především sebe a&nbsp;pro sebe ho&nbsp;chtějí uchvátit. A&nbsp;protože cítí, jak je&nbsp;nepostižitelný a&nbsp;přerůstá jejich chápání, pokoušejí se&nbsp;ho&nbsp;nalákat jako děcka, lovící slunko síťkou na&nbsp;motýly, a&nbsp;odhalují, co&nbsp;skrývali sami před sebou, i&nbsp;když v&nbsp;nich zápasí pochybnosti s&nbsp;věčnými úzkostmi. Nemohlo se&nbsp;to&nbsp;odtud ztratit, a&nbsp;Kvis tu&nbsp;číhá denní svou hodinku v&nbsp;pozorném střehu, doufaje, že&nbsp;pojme v&nbsp;sebe tuto zabydlenou prázdnotu a&nbsp;že se&nbsp;v&nbsp;něm rozezvučí varhanovým plenem jakási kolektivní bytost, vzešlá z&nbsp;toho, co&nbsp;tu&nbsp;lidé po&nbsp;sobě zanechali, co&nbsp;patří vlastníku tohoto příbytku, co&nbsp;z&nbsp;něho pochází a&nbsp;k&nbsp;němu se&nbsp;vrací, a&nbsp;s&nbsp;ní zachytí i&nbsp;jeho samého a&nbsp;pozná, zda vskutku je, anebo vzniká-li jenom přáním, strachem a&nbsp;vírou. Co&nbsp;by&nbsp;to&nbsp;pro něj znamenalo, kdyby se&nbsp;mu&nbsp;podařilo, kdyby se&nbsp;zmocnil jeho i&nbsp;jich? Už&nbsp;by&nbsp;nepotřeboval dolévat prázdnotu troškami náhodně posbíranými, zaplnila by&nbsp;se&nbsp;celá, byl by&nbsp;zabydlen jako svět, a&nbsp;protože by&nbsp;v&nbsp;sebe pojal i&nbsp;jeho strůjce, mohl by&nbsp;řídit pohyby svých loutek, jak by&nbsp;se&nbsp;mu&nbsp;zachtělo.</span></p>
          <p class="chunk" data-nb-ref-number="44" data-nb-words="119" data-nb-chars="674"><span class="idea" data-nb-ref-number="44" id="idea44" data-nb-words="119" data-nb-chars="674">Leč varhany, jež doufá uslyšet, hrají v&nbsp;nesmírné hloubce, jejich tóny se&nbsp;vklínily do&nbsp;sebe a&nbsp;ke Kvisovi stoupá jen hukot, jako když se&nbsp;ženou podzimní vody a&nbsp;vřou a&nbsp;řvou v&nbsp;úzkém hrdle skal. Jediný z&nbsp;nich vyniká nad ostatní ostře a&nbsp;zřetelně, kvílivý, ječivý tón, od&nbsp;něhož by&nbsp;ho&nbsp;neosvobodily ani uši zalité voskem, tón k&nbsp;zoufalství známý, který ho&nbsp;neustává provázet, ať&nbsp;se&nbsp;kamkoli pohne, tón jeho vlastní prázdnoty. Tady zní silněji než kdekoli jinde, jako by&nbsp;se&nbsp;ho&nbsp;někdo zmocnil a&nbsp;proměnil jej v&nbsp;bič, po&nbsp;jehož každé ráně puká pokožka. Kvis tu&nbsp;však vydrží denně vystát a&nbsp;vyvzdorovat si&nbsp;svou hodinu v&nbsp;troufalém závodě trpělivosti s&nbsp;někým, kdo nepochybně má&nbsp;věčnost na&nbsp;své straně.</span></p>
          <p class="chunk" data-nb-ref-number="45" data-nb-words="174" data-nb-chars="1034"><span class="idea" data-nb-ref-number="45" id="idea45" data-nb-words="174" data-nb-chars="1034">Jednoho dne, kdy sršni neklidu dorážejí na&nbsp;Kvise podrážděněji než jindy, potká při svém odchodu z&nbsp;kostela děkana Brůžka, který, kdo ví, snad se&nbsp;tu&nbsp;naskytl v&nbsp;tuto chvíli proto, že&nbsp;konečně podlehl svému pokušení vyčíhat si&nbsp;nezvyklého chrámového návštěvníka a&nbsp;podívat se&nbsp;mu&nbsp;na&nbsp;zoubek. Kvis mu&nbsp;odpoví na&nbsp;pozdrav se&nbsp;zjevnou nechutí a&nbsp;nesnaží se&nbsp;ani dále zastírat nelibost, již v&nbsp;něm budí setkaná s&nbsp;knězem. Dva světy se&nbsp;stýkají v&nbsp;tom člověku, dva světy dosti veliké, aby jeden každý z&nbsp;nich stačil vyplnit lidský život. Snad se&nbsp;kdysi svářily, ale už&nbsp;dávno uzavřely mír, splývají spolu, jeden je&nbsp;živnou půdou druhému: láska k&nbsp;půdě a&nbsp;ke všemu, co&nbsp;je&nbsp;s&nbsp;ní spojeno, a&nbsp;k&nbsp;povolání, jemuž se&nbsp;cítil zprvu obětován, ale jež tohoto selského synka nikdy nepřestalo prostupovat zbožnou úctou. A&nbsp;pod nimi doutná netrpělivá, potlačovaná síla bojovníka, který by&nbsp;neváhal zaštítit zákon Hospodinův vlastním tělem ani napomoci mu&nbsp;vlastní pěstí. A&nbsp;ta je&nbsp;nejpodivnější na&nbsp;děkanu Brůžkovi, neboť je&nbsp;v&nbsp;ní skryta touha po&nbsp;boji i&nbsp;žízeň po&nbsp;nekonečném milosrdenství.</span></p>
          <p class="chunk" data-nb-ref-number="46" data-nb-words="32" data-nb-chars="193"><span class="idea" data-nb-ref-number="46" id="idea46" data-nb-words="32" data-nb-chars="193">V&nbsp;této chvíli zápolí děkan Brůžek kněžsky poctivě s&nbsp;pocitem odporu a&nbsp;podezření, jehož obsah mu&nbsp;není jasný. Osloví Kvise s&nbsp;vlídností, která jemu samému je&nbsp;protivná, protože ví, jak je&nbsp;neupřímná:</span></p>
          <p class="chunk" data-nb-ref-number="47" data-nb-words="22" data-nb-chars="108"><span class="idea" data-nb-ref-number="47" id="idea47" data-nb-words="22" data-nb-chars="108">– Vidím rád, že&nbsp;jste si&nbsp;oblíbil náš kostel. Ale proč jej navštěvujete jenom v&nbsp;čase, kdy se&nbsp;v&nbsp;něm nic neděje?</span></p>
          <p class="chunk" data-nb-ref-number="48" data-nb-words="13" data-nb-chars="80"><span class="idea" data-nb-ref-number="48" id="idea48" data-nb-words="13" data-nb-chars="80">Kvisův pohled spočívá nehnutě na&nbsp;knězově tváři a&nbsp;naplňuje děkana hněvem a&nbsp;tísní.</span></p>
          <p class="chunk" data-nb-ref-number="49" data-nb-words="19" data-nb-chars="136"><span class="idea" data-nb-ref-number="49" id="idea49" data-nb-words="19" data-nb-chars="136">– Místo je&nbsp;veřejně přístupné, zaskřehotá Kvis nejnepříjemnějším rejstříkem svého hlasu. Navštěvuji je&nbsp;v&nbsp;době, která mi&nbsp;nejlépe vyhovuje.</span></p>
          <p class="chunk" data-nb-ref-number="50" data-nb-words="15" data-nb-chars="103"><span class="idea" data-nb-ref-number="50" id="idea50" data-nb-words="15" data-nb-chars="103">Chtěl-li Kvis vydráždit děkana, dosáhl toho spolehlivě tím, že&nbsp;zvolil pro označení kostela slovo místo.</span></p>
          <p class="chunk" data-nb-ref-number="51" data-nb-words="30" data-nb-chars="156"><span class="idea" data-nb-ref-number="51" id="idea51" data-nb-words="30" data-nb-chars="156">– Ovšem, řekne kněz a&nbsp;div nechraptí, jak se&nbsp;namáhá, aby mluvil mírně, toto místo je&nbsp;přístupné každému, kdo v&nbsp;něm doufá něco nalézt. Snad i&nbsp;vám se&nbsp;to&nbsp;podaří.</span></p>
          <p class="chunk" data-nb-ref-number="52" data-nb-words="23" data-nb-chars="135"><span class="idea" data-nb-ref-number="52" id="idea52" data-nb-words="23" data-nb-chars="135">V&nbsp;Kvisových očích polekaně zamžiká a&nbsp;děkan se&nbsp;může domnívat, že&nbsp;střelil blízko cíle. Nedovede však uhádnout, jaký by&nbsp;mohl býti ten cíl.</span></p>
          <p class="chunk" data-nb-ref-number="53" data-nb-words="6" data-nb-chars="28"><span class="idea" data-nb-ref-number="53" id="idea53" data-nb-words="6" data-nb-chars="28">– Nemám, co&nbsp;bych tam hledal.</span></p>
          <p class="chunk" data-nb-ref-number="54" data-nb-words="49" data-nb-chars="259"><span class="idea" data-nb-ref-number="54" id="idea54" data-nb-words="49" data-nb-chars="259">Ale kněz už&nbsp;nedovede odolat své touze zkrušit toho chlapíka a&nbsp;přivést ho&nbsp;k&nbsp;řeči a&nbsp;pokoře třeba tím, že&nbsp;v&nbsp;něm vzbudí hněv nebo strach. Není to&nbsp;křesťanské a&nbsp;děkan to&nbsp;dobře ví, jenomže je&nbsp;to&nbsp;v&nbsp;tuto chvíli silnější než jeho vrozená dobrota a&nbsp;vůle k&nbsp;spravedlnosti.</span></p>
          <p class="chunk" data-nb-ref-number="55" data-nb-words="8" data-nb-chars="36"><span class="idea" data-nb-ref-number="55" id="idea55" data-nb-words="8" data-nb-chars="36">– Nu, pak tam třeba někdo najde vás.</span></p>
          <p class="chunk" data-nb-ref-number="56" data-nb-words="40" data-nb-chars="230"><span class="idea" data-nb-ref-number="56" id="idea56" data-nb-words="40" data-nb-chars="230">Kvis se&nbsp;nahrbí a&nbsp;vypadá, jako by&nbsp;se&nbsp;chtěl ztratit ve&nbsp;svém rozepjatém sáčku. Tvář mu&nbsp;pošedne, ale takřka vzápětí se&nbsp;jí&nbsp;vrátí obvyklá barva i&nbsp;s&nbsp;falešnými růžičkami na&nbsp;lícních kostech a&nbsp;mužík se&nbsp;vypne do&nbsp;postoje divadelně hrdinského.</span></p>
          <p class="chunk" data-nb-ref-number="57" data-nb-words="8" data-nb-chars="44"><span class="idea" data-nb-ref-number="57" id="idea57" data-nb-words="8" data-nb-chars="44">– Nevím kdo, pane faráři, nevím opravdu kdo.</span></p>
          <p class="chunk" data-nb-ref-number="58" data-nb-words="7" data-nb-chars="39"><span class="idea" data-nb-ref-number="58" id="idea58" data-nb-words="7" data-nb-chars="39">Děkan zrudne a&nbsp;zatne své oráčské pěsti.</span></p>
          <p class="chunk" data-nb-ref-number="59" data-nb-words="5" data-nb-chars="27"><span class="idea" data-nb-ref-number="59" id="idea59" data-nb-words="5" data-nb-chars="27">– Zpověď by&nbsp;vám neuškodila.</span></p>
          <p class="chunk" data-nb-ref-number="60" data-nb-words="9" data-nb-chars="46"><span class="idea" data-nb-ref-number="60" id="idea60" data-nb-words="9" data-nb-chars="46">Ale ten druhý se&nbsp;zachechtá jako ozvěna v&nbsp;lese.</span></p>
          <p class="chunk" data-nb-ref-number="61" data-nb-words="37" data-nb-chars="190"><span class="idea" data-nb-ref-number="61" id="idea61" data-nb-words="37" data-nb-chars="190">– Je&nbsp;mi&nbsp;líto, že&nbsp;nemohu způsobit ani to&nbsp;malé potěšení. Nemám, z&nbsp;čeho bych se&nbsp;zpovídal. Chodím, dýchám, dívám se&nbsp;a&nbsp;naslouchám. To&nbsp;je&nbsp;vše, co&nbsp;bych vám o&nbsp;sobě pověděl. A&nbsp;to by&nbsp;vás neuspokojilo.</span></p>
          <p class="chunk" data-nb-ref-number="62" data-nb-words="31" data-nb-chars="198"><span class="idea" data-nb-ref-number="62" id="idea62" data-nb-words="31" data-nb-chars="198">Střílí rozvážně jedno slovíčko za&nbsp;druhým a&nbsp;za každým z&nbsp;nich jako by&nbsp;se&nbsp;posmíval. Děkanovo rozhořčení pohltí jeho obvyklou výmluvnost a&nbsp;kněz se&nbsp;vzmůže sotva na&nbsp;drsně vykřiknuté liturgické prohlášení:</span></p>
          <p class="chunk" data-nb-ref-number="63" data-nb-words="6" data-nb-chars="37"><span class="idea" data-nb-ref-number="63" id="idea63" data-nb-words="6" data-nb-chars="37">– Sedmkrát za&nbsp;den klesne spravedlivý.</span></p>
          <p class="chunk" data-nb-ref-number="64" data-nb-words="16" data-nb-chars="93"><span class="idea" data-nb-ref-number="64" id="idea64" data-nb-words="16" data-nb-chars="93">Ale Kvis už&nbsp;se&nbsp;cítí vítězem této šarvátky a&nbsp;klovne po&nbsp;něm ihned s&nbsp;neskrývaným zadostučiněním:</span></p>
          <p class="chunk" data-nb-ref-number="65" data-nb-words="52" data-nb-chars="302"><span class="idea" data-nb-ref-number="65" id="idea65" data-nb-words="52" data-nb-chars="302">– Pak je&nbsp;mi&nbsp;líto spravedlivého i&nbsp;vás. Představte si&nbsp;jen, že&nbsp;ten dobrák přijde k&nbsp;zpovědi jednou za&nbsp;rok. Jak si&nbsp;má&nbsp;vzpomenout na&nbsp;všechna svá provinění a&nbsp;jak vy&nbsp;si&nbsp;je&nbsp;máte všechna zapamatovat, abyste mohl posoudit míru jeho provinění? Važte si&nbsp;zatvrzelých hříšníků, pane faráři. Ti&nbsp;vás alespoň neobtěžují.</span></p>
          <p class="chunk" data-nb-ref-number="66" data-nb-words="33" data-nb-chars="208"><span class="idea" data-nb-ref-number="66" id="idea66" data-nb-words="33" data-nb-chars="208">A&nbsp;tu kněz, podléhaje už&nbsp;nadobro svému poctivému rozhořčení, nakloní se&nbsp;k&nbsp;němu s&nbsp;tváří zrudlou a&nbsp;očima blýskajícíma, jako vesnický chasník chystající se&nbsp;zahájit pranici, a&nbsp;řekne, drtě hlas v&nbsp;sevřených dásních:</span></p>
          <p class="chunk" data-nb-ref-number="67" data-nb-words="8" data-nb-chars="44"><span class="idea" data-nb-ref-number="67" id="idea67" data-nb-words="8" data-nb-chars="44">– Starče, váš čas se&nbsp;může kdykoliv nachýlit.</span></p>
          <p class="chunk" data-nb-ref-number="68" data-nb-words="44" data-nb-chars="250"><span class="idea" data-nb-ref-number="68" id="idea68" data-nb-words="44" data-nb-chars="250">Kvis rázem zpopelaví a&nbsp;zšedne, tvář se&nbsp;mu&nbsp;zhrcne do&nbsp;spousty vrásek, propadne se&nbsp;do&nbsp;svého kabátku, jako by&nbsp;ztratil ramena i&nbsp;prsa, a&nbsp;dech z&nbsp;něho vychází sípavě v&nbsp;náhlém záchvatu dušnosti. Děkanův hněv opadne a&nbsp;je vystřídán úlekem a&nbsp;touhou nějak pomoci.</span></p>
          <p class="chunk" data-nb-ref-number="69" data-nb-words="6" data-nb-chars="22"><span class="idea" data-nb-ref-number="69" id="idea69" data-nb-words="6" data-nb-chars="22">– Můj bože, co&nbsp;je&nbsp;vám?</span></p>
          <p class="chunk" data-nb-ref-number="70" data-nb-words="55" data-nb-chars="330"><span class="idea" data-nb-ref-number="70" id="idea70" data-nb-words="55" data-nb-chars="330">Napřáhne paži, aby zachytil a&nbsp;podepřel svého společníka, ale Kvise projede prudký záchvěv, tělo se&nbsp;vzepne a&nbsp;vyplní opět šat, vrásčitá slupka pukne a&nbsp;vydá hladkou tvář. Kněz, poděšen ještě více tou novou nenadálou proměnou, ustoupí o&nbsp;krok a&nbsp;zároveň i&nbsp;Kvis se&nbsp;dá&nbsp;na&nbsp;ústup. Napřáhne hůlku proti děkanovým prsům, couvá a&nbsp;křičí ječivě:</span></p>
          <p class="chunk" data-nb-ref-number="71" data-nb-words="15" data-nb-chars="76"><span class="idea" data-nb-ref-number="71" id="idea71" data-nb-words="15" data-nb-chars="76">– Nechte mě! Jděte pryč! Chtěl jste mě&nbsp;uhodit. Vím, že&nbsp;jste mě&nbsp;chtěl uhodit.</span></p>
          <p class="chunk" data-nb-ref-number="72" data-nb-words="94" data-nb-chars="568"><span class="idea" data-nb-ref-number="72" id="idea72" data-nb-words="94" data-nb-chars="568">První popud vede kněze k&nbsp;tomu, aby se&nbsp;rozhlédl, zda tento bláznivý a&nbsp;neuvěřitelný výjev neměl svědka. Odehrál se&nbsp;naštěstí na&nbsp;malém prostranství před vchodem do&nbsp;kostela, ústícím do&nbsp;uličky mezi zdi farské zahrady a&nbsp;hřbitovní. Není tu&nbsp;ovšem živé duše, krom jich dvou a&nbsp;ptáků, pokřikujících v&nbsp;korunách stromů. A&nbsp;snad právě ta&nbsp;dokonalá opuštěnost místa způsobí, že&nbsp;knězovo věřící srdce se&nbsp;div nezhroutí vědomím přítomnosti toho, před nímž se&nbsp;nikam neukryješ. Děkan ví, že&nbsp;ten ječící hlas má&nbsp;pravdu. Chtěl uhodit. Nebyl by&nbsp;uhodil, o&nbsp;tom nemůže být pochyby, ale chtěl uhodit.</span></p>
          <p class="chunk" data-nb-ref-number="73" data-nb-words="91" data-nb-chars="544"><span class="idea" data-nb-ref-number="73" id="idea73" data-nb-words="91" data-nb-chars="544">Kvis už&nbsp;zmlkl a&nbsp;zmizel za&nbsp;rohem kostela. Žene se&nbsp;patrně, jak nejrychleji dovede, dolů ke&nbsp;Kostelní ulici a&nbsp;ke svému domku. Děkan si&nbsp;přejede dlaní čelo. Je&nbsp;mokré potem. Pěnkava slétne na&nbsp;farskou zeď, utrousí kousek svého popěvku a&nbsp;pak zneklidněna tou nehybnou černou postavou pokřikuje tázavě. Kněz váhá na&nbsp;prahu kostelních dveří jako chlapec, který se&nbsp;má&nbsp;jít vyznat otci ze&nbsp;svého poklesku. Pak vstoupí s&nbsp;hlubokým povzdechem, jde rychle prázdnou lodí a&nbsp;poklekne na&nbsp;stupních oltáře, aby předložil svou při jediné bytosti, která zná její rub i&nbsp;líc.</span></p>
        </section>
        <section>
          <p class="chunk" data-nb-ref-number="74" data-nb-words="120" data-nb-chars="722"><span class="idea" data-nb-ref-number="74" id="idea74" data-nb-words="120" data-nb-chars="722">Lída Dastychová se&nbsp;zastaví na&nbsp;druhém oddílu schodiště, kam už&nbsp;vpadá světlo plnou silou širokými okny chodby, a&nbsp;vdechne zhluboka ovzduší domu, chlad starých zdí a&nbsp;dýmnou vůni dubových stupňů a&nbsp;ostění. Objata tím vším, co&nbsp;tu&nbsp;bylo zbudováno, aby trvalo a&nbsp;pře­čkávalo, podléhá úzkosti z&nbsp;času. Kam běží, kam tolik spěchá ve&nbsp;svém srdci, když ona už&nbsp;dávno nebude a&nbsp;věci potrvají dál, výsměšné věci, k&nbsp;jejichž lhostejné duši nikdy nenalezneš klíče. Ach, copak je&nbsp;vůbec možné, abychom zmizeli beze stopy, když jsme tento svět tolik milovali nebo nenáviděli? Aby se&nbsp;nad námi zavřela hladina času bez pohnutí, abychom tu&nbsp;po&nbsp;sobě nezanechali ani fatu morgánu, která by&nbsp;se&nbsp;alespoň občas zjevila užaslým zrakům těch, kdo přijdou po&nbsp;nás?</span></p>
          <p class="chunk" data-nb-ref-number="75" data-nb-words="84" data-nb-chars="486"><span class="idea" data-nb-ref-number="75" id="idea75" data-nb-words="84" data-nb-chars="486">Přitisknuta ke&nbsp;stěně schodiště, Lída sotva dýchá, užaslá obratem svých citů a&nbsp;myšlenek. Trochu se&nbsp;toho domu bojí, a&nbsp;ovšem, začíná jej hrozně milovat. Kdyby tolik netoužila po&nbsp;světě, chtěla by&nbsp;se&nbsp;tu&nbsp;před ním uzavříti tak jako starosta a&nbsp;jeho žena. Protože ti, kdo tu&nbsp;jednou žili, říká si&nbsp;a&nbsp;trochu se&nbsp;přitom otřásá a&nbsp;úzkostlivě rozhlíží, nikdy odtud nemohli odejít nadobro. A&nbsp;nic by&nbsp;se&nbsp;nedivila, kdyby je&nbsp;potkala právě nyní, kdyby ji&nbsp;obklopili všichni najednou, a&nbsp;vůbec by&nbsp;se&nbsp;jich nebála.</span></p>
          <p class="chunk" data-nb-ref-number="76" data-nb-words="101" data-nb-chars="605"><span class="idea" data-nb-ref-number="76" id="idea76" data-nb-words="101" data-nb-chars="605">V&nbsp;tu chvíli začne ovšem pospíchat, aby už&nbsp;byla na&nbsp;chodbě v&nbsp;dru­hém poschodí, kde, jak jí&nbsp;řekla Tlachačovic Mářa, najde paní Nol­čovou. Nesmí ovšem vpadnout nahoru bez dechu jako blázen. Jak by&nbsp;vysvětlila svůj chvat? Bála jsem se&nbsp;na&nbsp;schodech ve&nbsp;vašem domě? Stoupá tedy, jak se&nbsp;sluší na&nbsp;dobře vychovanou dívku, která by&nbsp;jednou byla tak ráda dokonalou dámou. Trochu si&nbsp;na&nbsp;ni&nbsp;hraje už&nbsp;teď, protože ji&nbsp;k&nbsp;tomu svádí prostředí, to&nbsp;široké schodiště s&nbsp;dubovým ostěním a&nbsp;šedý plyšový koberec, postříbřený sluncem, který v&nbsp;ní budí pohádkový dojem, jako by&nbsp;kráčela po&nbsp;stupních nějakého zvláštního, zamrzlého vodopádu.</span></p>
          <p class="chunk" data-nb-ref-number="77" data-nb-words="125" data-nb-chars="750"><span class="idea" data-nb-ref-number="77" id="idea77" data-nb-words="125" data-nb-chars="750">Paní Nolčová sedí opravdu na&nbsp;chodbě zplna zalité a&nbsp;vyhřívané sluncem. Všechna okna jsou zavřena, protože venku je&nbsp;větrný zářijový den, ale tady může sedět starostova žena bez obavy v&nbsp;lehkých letních šatech, pouze s&nbsp;hedvábným šátkem přehozeným přes ramena. Dívka si&nbsp;vzpomene na&nbsp;svou bláhovou hru na&nbsp;schodech a&nbsp;cítí se&nbsp;nyní pokořena jednoduchostí a&nbsp;prostotou druhé ženy. Dokonce se&nbsp;zastavila a&nbsp;váhá, nemá-li se&nbsp;otočit a&nbsp;zmizet, protože paní si&nbsp;ještě nevšimla jejího příchodu, je&nbsp;zahleděna někam do&nbsp;korun stromů před okny a&nbsp;má v&nbsp;tváři takový zvláštní výraz, který v&nbsp;Lídě budí zároveň úzkost i&nbsp;soucit. Ale vtom již paní Kateřina cítí, že&nbsp;přestala být na&nbsp;chodbě sama, odtrhne se&nbsp;od&nbsp;své vyhlídky, a&nbsp;když uvidí Lídu, usměje se&nbsp;s&nbsp;nepředstíranou přívětivostí.</span></p>
          <p class="chunk" data-nb-ref-number="78" data-nb-words="20" data-nb-chars="117"><span class="idea" data-nb-ref-number="78" id="idea78" data-nb-words="20" data-nb-chars="117">– Liduško, řekne. Promiňte, byla jsem zamyšlena a&nbsp;málem bych si&nbsp;byla nevšimla, že&nbsp;mě&nbsp;přišlo navštívit mládí a&nbsp;radost.</span></p>
          <p class="chunk" data-nb-ref-number="79" data-nb-words="12" data-nb-chars="70"><span class="idea" data-nb-ref-number="79" id="idea79" data-nb-words="12" data-nb-chars="70">Lída zčervená rozpaky a&nbsp;paní Kateřina jí&nbsp;ukáže do&nbsp;křesla naproti sobě.</span></p>
          <p class="chunk" data-nb-ref-number="80" data-nb-words="6" data-nb-chars="31"><span class="idea" data-nb-ref-number="80" id="idea80" data-nb-words="6" data-nb-chars="31">– Co&nbsp;jste mi&nbsp;přinesla, Liduško?</span></p>
          <p class="chunk" data-nb-ref-number="81" data-nb-words="34" data-nb-chars="201"><span class="idea" data-nb-ref-number="81" id="idea81" data-nb-words="34" data-nb-chars="201">Děvče zapadne do&nbsp;křesla, ale ještě hlouběji do&nbsp;své rozpačitosti. Nikdo by&nbsp;nevěřil, jak to&nbsp;může být těžké, když chce člověk mluvit o&nbsp;sobě, ačkoli se&nbsp;v&nbsp;myšlenkách nezabývá většinou ničím jiným než sebou.</span></p>
          <p class="chunk" data-nb-ref-number="82" data-nb-words="9" data-nb-chars="44"><span class="idea" data-nb-ref-number="82" id="idea82" data-nb-words="9" data-nb-chars="44">– Přišla jsem za&nbsp;vámi, protože mi&nbsp;bylo úzko.</span></p>
          <p class="chunk" data-nb-ref-number="83" data-nb-words="79" data-nb-chars="426"><span class="idea" data-nb-ref-number="83" id="idea83" data-nb-words="79" data-nb-chars="426">Paní Kateřina se&nbsp;usměje měkkým, vzdáleným úsměvem. Není to&nbsp;směšné, že&nbsp;někdo přijde právě za&nbsp;ní, aby se&nbsp;jí&nbsp;svěřoval se&nbsp;svými úzkostmi? Taková mladá a&nbsp;krásná a&nbsp;na rozběhu za&nbsp;svými nadějemi. Kdyby to&nbsp;byla její dcera, mohl by&nbsp;vedle ní&nbsp;narůst její světlovlasý synek? Kdo ví, snad i&nbsp;tak by&nbsp;rostl, ale přicházel by&nbsp;se&nbsp;jen polaskat se&nbsp;svou mámou a&nbsp;nevábil by&nbsp;ji&nbsp;za&nbsp;sebou teskným úsměvem, čekal by&nbsp;trpělivě, až&nbsp;mu&nbsp;ji&nbsp;přinese řeka času.</span></p>
          <p class="chunk" data-nb-ref-number="84" data-nb-words="9" data-nb-chars="45"><span class="idea" data-nb-ref-number="84" id="idea84" data-nb-words="9" data-nb-chars="45">– Zamilovala jste se&nbsp;a&nbsp;nemáte se&nbsp;komu svěřit?</span></p>
          <p class="chunk" data-nb-ref-number="85" data-nb-words="11" data-nb-chars="50"><span class="idea" data-nb-ref-number="85" id="idea85" data-nb-words="11" data-nb-chars="50">Lída se&nbsp;zasměje a&nbsp;hned je&nbsp;jí&nbsp;ta&nbsp;paní ještě bližší.</span></p>
          <p class="chunk" data-nb-ref-number="86" data-nb-words="41" data-nb-chars="205"><span class="idea" data-nb-ref-number="86" id="idea86" data-nb-words="41" data-nb-chars="205">– Kdyby to&nbsp;bylo tak jednoduché, věděla bych si&nbsp;s&nbsp;tím rady. Možná, že&nbsp;mám ráda nějakého chlapce a&nbsp;mám ho&nbsp;ráda tak, že&nbsp;sotva budu mít někdy někoho radši. Ale co&nbsp;mám dělat, když něco jiného mě&nbsp;vábí ještě víc?</span></p>
          <p class="chunk" data-nb-ref-number="87" data-nb-words="65" data-nb-chars="350"><span class="idea" data-nb-ref-number="87" id="idea87" data-nb-words="65" data-nb-chars="350">Paní Kateřina trochu zbledne. Nezní to, co&nbsp;jí&nbsp;tu&nbsp;Lída vykládá, přesně tak, jako by&nbsp;opakovala její vlastní případ? Snad je&nbsp;to&nbsp;tím, že&nbsp;kořeny všech lidských citů a&nbsp;vůbec všeho, co&nbsp;se&nbsp;nám může přihodit a&nbsp;co se&nbsp;s&nbsp;námi může stát, jsou společné. Musí se&nbsp;nutit k&nbsp;odpovědi a&nbsp;připadá jí, že&nbsp;ji&nbsp;sestavila příliš pečlivě, než aby mohla vzbudit v&nbsp;děvčeti důvěru.</span></p>
          <p class="chunk" data-nb-ref-number="88" data-nb-words="18" data-nb-chars="99"><span class="idea" data-nb-ref-number="88" id="idea88" data-nb-words="18" data-nb-chars="99">– Nerozumím vám, Liduško. Když jsem se&nbsp;já&nbsp;zamilovala do&nbsp;svého muže, nebylo pro mne jiného na&nbsp;světě.</span></p>
          <p class="chunk" data-nb-ref-number="89" data-nb-words="3" data-nb-chars="17"><span class="idea" data-nb-ref-number="89" id="idea89" data-nb-words="3" data-nb-chars="17">Lída si&nbsp;vzdychne.</span></p>
          <p class="chunk" data-nb-ref-number="90" data-nb-words="13" data-nb-chars="63"><span class="idea" data-nb-ref-number="90" id="idea90" data-nb-words="13" data-nb-chars="63">– To&nbsp;bylo jistě krásné a&nbsp;přála bych si, abych mohla říci totéž.</span></p>
          <p class="chunk" data-nb-ref-number="91" data-nb-words="86" data-nb-chars="462"><span class="idea" data-nb-ref-number="91" id="idea91" data-nb-words="86" data-nb-chars="462">Paní Kateřina se&nbsp;musí namáhat, aby udržela své myšlenky u&nbsp;této dívky, která k&nbsp;ní přišla s&nbsp;takovou mladou vírou, že&nbsp;jí&nbsp;pomůže rozluštit její svízel. A&nbsp;Lída, jak ji&nbsp;napjatě pozoruje, poznává, že&nbsp;už&nbsp;to&nbsp;není ta&nbsp;paní Kateřina ze&nbsp;zahradní slavnosti. Zprůsvitněla, a&nbsp;třeba je&nbsp;stejně krásná a&nbsp;vlídná, připadá jí, že&nbsp;se&nbsp;od&nbsp;ní&nbsp;vzdaluje každým slovem. Není to&nbsp;chlad, a&nbsp;Lída věří, že&nbsp;ji&nbsp;má&nbsp;právě tak ráda jako dříve, ale něco jako by&nbsp;ji&nbsp;oddělovalo ode všeho, co&nbsp;je&nbsp;kolem ní.</span></p>
          <p class="chunk" data-nb-ref-number="92" data-nb-words="21" data-nb-chars="89"><span class="idea" data-nb-ref-number="92" id="idea92" data-nb-words="21" data-nb-chars="89">– A&nbsp;co vám v&nbsp;tom tedy brání? otáže se&nbsp;paní Kateřina a&nbsp;zní to, jako by&nbsp;se&nbsp;ptala sebe samé.</span></p>
          <p class="chunk" data-nb-ref-number="93" data-nb-words="13" data-nb-chars="63"><span class="idea" data-nb-ref-number="93" id="idea93" data-nb-words="13" data-nb-chars="63">Lída nabere vzduch jako ke&nbsp;skoku do&nbsp;vody a&nbsp;pak ze&nbsp;sebe vychrlí:</span></p>
          <p class="chunk" data-nb-ref-number="94" data-nb-words="38" data-nb-chars="197"><span class="idea" data-nb-ref-number="94" id="idea94" data-nb-words="38" data-nb-chars="197">– Nemohu tady žít. Trhá mi&nbsp;to&nbsp;srdce, když si&nbsp;vzpomenu na&nbsp;maminku, na&nbsp;tetu Leny a&nbsp;ještě na&nbsp;někoho, ale nemohu tady zůstat. Když si&nbsp;pomyslím, že&nbsp;bych tu&nbsp;měla prožít celý život, raději bych se&nbsp;zabila.</span></p>
          <p class="chunk" data-nb-ref-number="95" data-nb-words="18" data-nb-chars="109"><span class="idea" data-nb-ref-number="95" id="idea95" data-nb-words="18" data-nb-chars="109">Dívčina vášeň pohne něčím nikdy nedotčeným v&nbsp;nitru paní Kateřiny. Střeží se, aby se&nbsp;usmála, když jí&nbsp;odpovídá:</span></p>
          <p class="chunk" data-nb-ref-number="96" data-nb-words="31" data-nb-chars="178"><span class="idea" data-nb-ref-number="96" id="idea96" data-nb-words="31" data-nb-chars="178">– Ale všechna místa na&nbsp;světě jsou přibližně stejná, musíme-li na&nbsp;nich žít stále. A&nbsp;svou touhu po&nbsp;změně můžete nasytit cestováním. Proto snad není třeba vzdávat se&nbsp;lásky a&nbsp;domova.</span></p>
          <p class="chunk" data-nb-ref-number="97" data-nb-words="75" data-nb-chars="380"><span class="idea" data-nb-ref-number="97" id="idea97" data-nb-words="75" data-nb-chars="380">– Ne, řekne Lída prudce, to&nbsp;není všechno. Nemohu prostě žít jako druzí. Já&nbsp;nevím, jestli vám to&nbsp;budu umět povědět. Připadá mi, že&nbsp;nejsem jedna, víte, že&nbsp;je&nbsp;ve&nbsp;mně mnoho lidí a&nbsp;všichni jako by&nbsp;byli němí, jako by&nbsp;byli chromí, dokud já&nbsp;jim nedám slovo a&nbsp;pohyb, jako by&nbsp;byli mrtví, dokud je&nbsp;neprobudím k&nbsp;životu. Nemohu je&nbsp;přece zradit, když se&nbsp;mi&nbsp;zdá, že&nbsp;žiju jenom jimi a&nbsp;jen pro ně.</span></p>
          <p class="chunk" data-nb-ref-number="98" data-nb-words="15" data-nb-chars="90"><span class="idea" data-nb-ref-number="98" id="idea98" data-nb-words="15" data-nb-chars="90">Lída ztlumí hlas a&nbsp;nakloní se&nbsp;k&nbsp;paní Kateřině, jako by&nbsp;jí&nbsp;svěřovala nejsvětější tajemství.</span></p>
          <p class="chunk" data-nb-ref-number="99" data-nb-words="14" data-nb-chars="70"><span class="idea" data-nb-ref-number="99" id="idea99" data-nb-words="14" data-nb-chars="70">– Chtěla bych být herečkou, musím jí&nbsp;být, kdyby mě&nbsp;to&nbsp;mělo stát život.</span></p>
          <p class="chunk" data-nb-ref-number="100" data-nb-words="45" data-nb-chars="266"><span class="idea" data-nb-ref-number="100" id="idea100" data-nb-words="45" data-nb-chars="266">Paní Kateřinou zachvěje zamrazení. V&nbsp;rozhovoru s&nbsp;tou dívkou je&nbsp;mnoho zarážejících obdob. Nevzpomněla si&nbsp;snad v&nbsp;tuto chvíli na&nbsp;jiného člověka, který také mluvil o&nbsp;lidech v&nbsp;sobě? Jenomže ten je&nbsp;netoužil vysvobodit a&nbsp;dát jim žít pro jiné jako tady ta&nbsp;rozdychtěná dívka.</span></p>
          <p class="chunk" data-nb-ref-number="101" data-nb-words="11" data-nb-chars="53"><span class="idea" data-nb-ref-number="101" id="idea101" data-nb-words="11" data-nb-chars="53">– To&nbsp;je&nbsp;cesta, na&nbsp;které často leží zklamání a&nbsp;bolest.</span></p>
          <p class="chunk" data-nb-ref-number="102" data-nb-words="45" data-nb-chars="248"><span class="idea" data-nb-ref-number="102" id="idea102" data-nb-words="45" data-nb-chars="248">– Vím, řekne Lída divoce i&nbsp;smutně. Ale jak mám poznat, že&nbsp;jsem se&nbsp;mýlila, neodvážím-li se&nbsp;toho? Když půjdu a&nbsp;potluču se, nebudu jistě naříkat víc, než bude naříkat, co&nbsp;v&nbsp;sobě zradím, jestliže tu&nbsp;zůstanu. Jenom ten chlapec se&nbsp;do&nbsp;toho neměl připlést.</span></p>
          <p class="chunk" data-nb-ref-number="103" data-nb-words="50" data-nb-chars="302"><span class="idea" data-nb-ref-number="103" id="idea103" data-nb-words="50" data-nb-chars="302">Paní Kateřina se&nbsp;zahledí oknem do&nbsp;korun stromů, prozářených zapadajícím sluncem. Listí velikého jírovce uprostřed zahrady už&nbsp;vadne a&nbsp;zlátne, a&nbsp;jak se&nbsp;na&nbsp;něm zlomí sluneční stříle, připomene jí&nbsp;plavé vlasy někoho, kdo k&nbsp;ní přichází stále častěji. Dívčin i&nbsp;její osud jí&nbsp;v&nbsp;tu chvíli splynou k&nbsp;nerozeznání.</span></p>
          <p class="chunk" data-nb-ref-number="104" data-nb-words="31" data-nb-chars="160"><span class="idea" data-nb-ref-number="104" id="idea104" data-nb-words="31" data-nb-chars="160">– Každý z&nbsp;nás se&nbsp;jednoho dne dostane k&nbsp;hranici, o&nbsp;jejímž překročení musí rozhodnout sám. Co&nbsp;se&nbsp;stane, překročíme-li ji? Co&nbsp;nás čeká za&nbsp;ní&nbsp;a&nbsp;co necháme za&nbsp;sebou?</span></p>
          <p class="chunk" data-nb-ref-number="105" data-nb-words="9" data-nb-chars="47"><span class="idea" data-nb-ref-number="105" id="idea105" data-nb-words="9" data-nb-chars="47">Lída skloní hlavu do&nbsp;dlaní a&nbsp;sedí dlouho mlčky.</span></p>
          <p class="chunk" data-nb-ref-number="106" data-nb-words="11" data-nb-chars="61"><span class="idea" data-nb-ref-number="106" id="idea106" data-nb-words="11" data-nb-chars="61">– Je&nbsp;to&nbsp;strašné, řekne konečně. Snad se&nbsp;toho nikdy neodvážím.</span></p>
          <p class="chunk" data-nb-ref-number="107" data-nb-words="10" data-nb-chars="63"><span class="idea" data-nb-ref-number="107" id="idea107" data-nb-words="10" data-nb-chars="63">– Snad ta&nbsp;hranice je&nbsp;vůbec nepřekročitelná, dodá paní Kateřina.</span></p>
        </section>
        <section>
          <p class="chunk" data-nb-ref-number="108" data-nb-words="95" data-nb-chars="563"><span class="idea" data-nb-ref-number="108" id="idea108" data-nb-words="95" data-nb-chars="563">Řekli jsme, že&nbsp;už&nbsp;je&nbsp;září? Namouvěru. Uhání krajem na&nbsp;větrném koni a&nbsp;zlaťáky zvadlých lístků mu&nbsp;padají z&nbsp;přeplněných kapes a&nbsp;kutálejí se&nbsp;po&nbsp;cestách. A&nbsp;jindy opět se&nbsp;zklidní a&nbsp;proměňuje své trochu zá­dumčivé myšlenky v&nbsp;obrazy, utkané z&nbsp;nejčistší modři a&nbsp;průsvitného zlata jenom proto, aby dokázalo, že&nbsp;jeho jméno po&nbsp;právu vzalo svůj původ ve&nbsp;slově zářiti. Je&nbsp;stále klidnější a&nbsp;zářivější, jak mu&nbsp;přibývá dnů; je&nbsp;krásné opravdu, zahleděné do&nbsp;sebe a&nbsp;koupá svou spanilost ve&nbsp;vlastní zrcadelné čistotě. A&nbsp;jistě je&nbsp;bližší dívčímu snu než květen, zkalený vzkypělou mízou.</span></p>
          <p class="chunk" data-nb-ref-number="109" data-nb-words="107" data-nb-chars="588"><span class="idea" data-nb-ref-number="109" id="idea109" data-nb-words="107" data-nb-chars="588">Nejtková z&nbsp;chudobince leží, něco se&nbsp;v&nbsp;ní ztrhalo, nemůže se&nbsp;postavit na&nbsp;nohy. Stačí, aby udělala dva kroky, hned ji&nbsp;začnou sápat drápy bolesti v&nbsp;životě s&nbsp;takovou silou, jako by&nbsp;z&nbsp;ní chtěly vyrvat vnitřnosti. Nejtek na&nbsp;ni&nbsp;zprvu vrhal vražedné pohledy, ale teď se&nbsp;na&nbsp;ni&nbsp;občas mlčky zahledí, jako by&nbsp;chtěl něco vyčíst z&nbsp;její ubohé tváře, v&nbsp;níž už&nbsp;dávno krása zbloudila v&nbsp;úpadech vrásek a&nbsp;zvadla v&nbsp;písčité pleti, zvětralé sodovými parami a&nbsp;slzami. Nejtková dobře ví, po&nbsp;čem její muž tak dychtivě a&nbsp;neskrývaně pátrá, a&nbsp;když za&nbsp;ním zapadnou dveře, otočí obličej ke&nbsp;zdi a&nbsp;pláče tiše, bez vzlyků.</span></p>
          <p class="chunk" data-nb-ref-number="110" data-nb-words="105" data-nb-chars="591"><span class="idea" data-nb-ref-number="110" id="idea110" data-nb-words="105" data-nb-chars="591">Božka dělá za&nbsp;ni. Poklidí a&nbsp;uvaří doma, roznese vyprané prádlo a&nbsp;přitáhne rance špinavého, postará se&nbsp;o&nbsp;Kvise a&nbsp;odpoledne se&nbsp;postaví k&nbsp;neckám. Je&nbsp;jako vítr to&nbsp;děvče a&nbsp;nic jí&nbsp;nepřijde zatěžko. Slzy Nejtkové zhořknou ještě více, když na&nbsp;ni&nbsp;myslí. Děvečka její malá. S&nbsp;takovýma pracovitýma rukama se&nbsp;nemusí bát ničeho na&nbsp;světě. Jen kdyby nebyla tak hříšně hezká. Krása přinese málokdy chudé holce štěstí. Stát se&nbsp;něco s&nbsp;Nejtkovou, musí Božka z&nbsp;domu ještě ten den. Vrtni se, kam vrtni. I&nbsp;kdyby měla spát někde u&nbsp;krav nebo ve&nbsp;stodole. Protože bída, jak známo, zamyká chudákům svět na&nbsp;deset zámků.</span></p>
          <p class="chunk" data-nb-ref-number="111" data-nb-words="209" data-nb-chars="1101"><span class="idea" data-nb-ref-number="111" id="idea111" data-nb-words="209" data-nb-chars="1101">Kostelní ulicí spěchá zatím vítr dolů a&nbsp;Božka proti němu nahoru. Chvílemi je&nbsp;příliš drzý a&nbsp;Božka se&nbsp;mu&nbsp;brání s&nbsp;tichým smíchem v&nbsp;srdci. Snad proto, že&nbsp;mezi ním a&nbsp;ženami je&nbsp;dávné přátelství. Ty&nbsp;jeden, říká mu, cuchej si&nbsp;mi&nbsp;vlasy, jak chceš, ale dej pokoj sukním a&nbsp;nerozlej mi&nbsp;polévku. Božka nese Kvisovi oběd z&nbsp;hotelu U&nbsp;Koníčka. Těší se&nbsp;již na&nbsp;tu&nbsp;hodinku, co&nbsp;mu&nbsp;bude poklízet, zatímco on&nbsp;bude jíst. Pozoruje ho&nbsp;ráda po&nbsp;očku, jak srká polévku, pak pečlivě krájí a&nbsp;napichuje sousta, jak spořádaně ujídá z&nbsp;talíře. Jí&nbsp;docela jinak než lidé, jež ona mohla vídat při jídle. Musí mu&nbsp;prostírat na&nbsp;stolku u&nbsp;okna, u&nbsp;něhož sedává po&nbsp;všechen čas, co&nbsp;je&nbsp;doma. Připadá jí&nbsp;tam takový opuštěný jako&nbsp;– Božka si&nbsp;nedovede vzpomenout na&nbsp;jiné přirovnání&nbsp;– jako mezník v&nbsp;lukách. Ale pan Kvis přece není kámen, ač&nbsp;někdy dovede sedět právě tak nehybně. Ano, to&nbsp;jediné se&nbsp;jí&nbsp;na&nbsp;něm nelíbí, že&nbsp;je&nbsp;občas tak strnulý, jako by&nbsp;nevěděl o&nbsp;ničem na&nbsp;světě, třebaže má&nbsp;oči otevřené a&nbsp;nespí. I&nbsp;u&nbsp;jídla se&nbsp;tak chová; jí&nbsp;tak hezky, ale jistě většinou ani neví co, a&nbsp;mnohdy jsou to&nbsp;jídla, že&nbsp;by&nbsp;Božka po&nbsp;nich s&nbsp;největší chutí vylízala talíř.</span></p>
          <p class="chunk" data-nb-ref-number="112" data-nb-words="154" data-nb-chars="798"><span class="idea" data-nb-ref-number="112" id="idea112" data-nb-words="154" data-nb-chars="798">Je&nbsp;pravda, že&nbsp;pan Kvis má&nbsp;takový divný pohled, a&nbsp;když jej na&nbsp;vás upře, vypadá, jako by&nbsp;se&nbsp;vás těma očima ptal, co&nbsp;jste vlastně zač, a&nbsp;vy máte chuť povědět mu&nbsp;o&nbsp;sobě všecko, co&nbsp;vůbec víte. Božka by&nbsp;mu&nbsp;mohla snadno povídat; nemá, co&nbsp;by&nbsp;skrývala. Snad jenom to&nbsp;by&nbsp;se&nbsp;mu&nbsp;styděla říci, že&nbsp;ho&nbsp;má&nbsp;ráda. Tak ráda, jako by&nbsp;byl její dědeček, jenomže on&nbsp;nebude tak stár, tedy řekněme tatínek, a&nbsp;bylo by&nbsp;to&nbsp;jistě hezké mít takového tatínka, který by&nbsp;byl tak mírný a&nbsp;tichý a&nbsp;vlídný. Cítí to&nbsp;Božka opravdu tak, anebo si&nbsp;jen přizdobuje hlubší cit, jehož se&nbsp;bojí? Copak je&nbsp;to&nbsp;vůbec možné, aby se&nbsp;taková zdravá pěkná holka zakoukala do&nbsp;takového dědíka, který kdoví jestli má&nbsp;v&nbsp;žilách krev? Snad je&nbsp;to&nbsp;jenom soucit, snad si&nbsp;jen hraje v&nbsp;opuštěnosti a&nbsp;úzkostech svého srdce, ale mládí si&nbsp;tak často plete hru s&nbsp;pravdou.</span></p>
          <p class="chunk" data-nb-ref-number="113" data-nb-words="161" data-nb-chars="1028"><span class="idea" data-nb-ref-number="113" id="idea113" data-nb-words="161" data-nb-chars="1028">Pokoj voní kdoulovými jablky, padankami, jež srážel vítr, ten samozvaný sadař, seřaděnými podle sklopného zrcadla na&nbsp;prádelníku. Vůně jídla, které Božka prostřela Kvisovi na&nbsp;stolek, uniká oknem napůl otevřeným. Vítr se&nbsp;žene Kostelní ulicí dolů, klouže po&nbsp;zdech Kvisova domku a&nbsp;tady uvnitř sotva občas pohne záclonou. Božka přechází, jak nejtišeji dovede, otírá prach a&nbsp;dívá se&nbsp;po&nbsp;Kvisovi skrývanými pohledy. Když otírá zrcadlo a&nbsp;zahlédne v&nbsp;něm svou tvář, zdvihne ruku, aby si&nbsp;přihladila vlnité světlé vlasy, ale spustí ji&nbsp;rychle a&nbsp;skoro zahanbeně, jako by&nbsp;se&nbsp;něco takového pro ni&nbsp;neslušelo, a&nbsp;sotva slyšitelně si&nbsp;povzdychne. Zrcadlo je&nbsp;velmi staré a&nbsp;jeho sklo má&nbsp;modravý nádech vodní hladiny, vychládající s&nbsp;podzimem, ale Božčinu pravidelnou bílou a&nbsp;růžovou tvář obrazí jasně, jako by&nbsp;ji&nbsp;prosvětlovalo nějakým vlastním skrytým světelným zdrojem. A&nbsp;děvče, jako pokaždé když pohlédne na&nbsp;svou tvář, pocítí smutek, tryskající z&nbsp;touhy, pro niž nemá pojmenování. Odvrátí se&nbsp;raději od&nbsp;toho pokušitele a&nbsp;začne otírat obrázky na&nbsp;stěnách.</span></p>
          <p class="chunk" data-nb-ref-number="114" data-nb-words="197" data-nb-chars="1115"><span class="idea" data-nb-ref-number="114" id="idea114" data-nb-words="197" data-nb-chars="1115">Jsou to&nbsp;fotografie v&nbsp;úzkých zlacených rámcích, většinou oválného tvaru, zakončené stuhovými úvazky na&nbsp;vrcholku. Zobrazují neznámé starší lidi, oděné v&nbsp;šatech, jež se&nbsp;přestaly nosit dávno před dobou, kdy se&nbsp;Božka narodila. Je&nbsp;mezi nimi jediná mladá tvář a&nbsp;ta, jak Božka ví, patřila majitelce tohoto domku, když byla asi v&nbsp;těch letech, jak je&nbsp;dnes ona. Božce se&nbsp;zdá, že&nbsp;zjišťuje zvláštní podobu mezi tou dívkou a&nbsp;Emanuelem Kvisem, podobu, o&nbsp;níž nedovede uhádnout, v&nbsp;čem záleží, ale z&nbsp;jejíhož výrazu ji&nbsp;mrazí. Pokusí se&nbsp;pohlédnout kradmo na&nbsp;Kvise, v&nbsp;tu chvíli se&nbsp;však setká s&nbsp;jeho nehybně upřenýma očima; poleká se, zčervená, sklopí víčka a&nbsp;utírá dál horlivě prach, ale ví: opuštěnost spojuje ty&nbsp;dva pohledy, dívčí a&nbsp;Kvisův, opuštěnost tak propastná, až&nbsp;se&nbsp;zdá, že&nbsp;by&nbsp;se&nbsp;v&nbsp;ní mohl ztratit celý svět. Lítost obkrouží Božčino srdce, vzpomínka na&nbsp;nějakou dětskou pohádku se&nbsp;jí&nbsp;vynoří v&nbsp;mysli: ty&nbsp;chudáku, kdybych tě&nbsp;tak mohla vzít za&nbsp;ruku a&nbsp;vyvést tě&nbsp;z&nbsp;černého lesa tvé samoty, kde se&nbsp;asi tak bojíš. Tu, neví ani, jak k&nbsp;tomu dojde, sebere všechnu odvahu a&nbsp;pohlédne zpříma do&nbsp;těch očí, o&nbsp;nichž ví, že&nbsp;na&nbsp;ní&nbsp;ještě ulpívají.</span></p>
          <p class="chunk" data-nb-ref-number="115" data-nb-words="100" data-nb-chars="576"><span class="idea" data-nb-ref-number="115" id="idea115" data-nb-words="100" data-nb-chars="576">To, co&nbsp;Kvis čte v&nbsp;tom otevřeném a&nbsp;prostém dívčím pohledu, jím otřese. Zamžiká nejistě a&nbsp;falešná červeň, usedlá na&nbsp;lícních kostech, se&nbsp;mu&nbsp;rozteče po&nbsp;celých tvářích. Vyhýbal se&nbsp;vždycky záměrně mladým lidem, neboť se&nbsp;bál, že&nbsp;by&nbsp;zbloudil a&nbsp;utonul v&nbsp;tom převratném dění citů, že&nbsp;by&nbsp;se&nbsp;znovu a&nbsp;znovu mýlil, odhaduje hodnotu myšlenek, táhnoucích bez ustání a&nbsp;bez odpočinku pod oblohou mládí. Je&nbsp;jenom jediná nepřekročitelná hranice v&nbsp;mládí, a&nbsp;tou je&nbsp;smrt. Neměl však v&nbsp;úmyslu zakládat si&nbsp;v&nbsp;sobě hřbitov. Vše ostatní je&nbsp;mladým hra, a&nbsp;na dnešním spáleništi se&nbsp;zítra může zelenat tráva.</span></p>
          <p class="chunk" data-nb-ref-number="116" data-nb-words="113" data-nb-chars="645"><span class="idea" data-nb-ref-number="116" id="idea116" data-nb-words="113" data-nb-chars="645">Ale nyní je&nbsp;tomu starému slídiči po&nbsp;lidských nitrech, jako by&nbsp;se&nbsp;nahnul přes pažení studny příliš hluboké, aby ho&nbsp;nepojala závrať. Vidí jasně až&nbsp;na&nbsp;dno a&nbsp;nemůže se&nbsp;mýlit, protože nic mu&nbsp;není skrýváno. Je&nbsp;laskán tím pohledem a&nbsp;objímán měkkým náručím soucitu a&nbsp;v&nbsp;jeho nezkaleném zrcadle objevuje svou vlastní tvář. První člověk, který k&nbsp;němu po&nbsp;tolika letech, od&nbsp;té&nbsp;doby, co&nbsp;Libuše se&nbsp;odstěhovala do&nbsp;tohoto městečka, vzhlíží jako k&nbsp;člověku. Jenomže Libuše byla bytost jeho rodu a&nbsp;její vztah k&nbsp;němu byl jenom ozvěnou její vlastní úzkosti; hledala záchranu a&nbsp;věděla, že&nbsp;ji&nbsp;může najít jen u&nbsp;něho. Jakým omylem však zbloudil k&nbsp;němu cit tohoto děvčete?</span></p>
          <p class="chunk" data-nb-ref-number="117" data-nb-words="78" data-nb-chars="437"><span class="idea" data-nb-ref-number="117" id="idea117" data-nb-words="78" data-nb-chars="437">Kvis ví, že&nbsp;se&nbsp;nemýlí v&nbsp;tíhnutí Božčina srdce. Vztahuje se&nbsp;po&nbsp;něm právě proto, že&nbsp;cítí jeho prázdnotu a&nbsp;věří, že&nbsp;by&nbsp;ji&nbsp;stačilo zaplnit. Je&nbsp;zaplavováno lítostí nad ním a&nbsp;plno touhy pomoci, pokořit se, sloužit a&nbsp;vykoupit. Kvis je&nbsp;na&nbsp;chvíli zachvácen takovým zmatkem a&nbsp;strachem, že&nbsp;přemýšlí, neměl-li by&nbsp;se&nbsp;sebrat a&nbsp;utéci z&nbsp;Bytně. Bojí se, protože se&nbsp;nikdy neoctl v&nbsp;ohnisku takového čistého prahnutí, a&nbsp;podléhá dojmu, že&nbsp;se&nbsp;naň řítí zhouba.</span></p>
          <p class="chunk" data-nb-ref-number="118" data-nb-words="63" data-nb-chars="358"><span class="idea" data-nb-ref-number="118" id="idea118" data-nb-words="63" data-nb-chars="358">Zřídka si&nbsp;dvě bytosti pověděly více jedním pohledem než Božka s&nbsp;Kvisem v&nbsp;tu chvíli, kdy on&nbsp;zdvihl oči od&nbsp;talíře a&nbsp;ona se&nbsp;odhodlala naň podívat. Ale zamžikání Kvisových víček poleká Božku; zdá se&nbsp;jí, že&nbsp;se&nbsp;odvážila příliš mnoho a&nbsp;že by&nbsp;mohla být považována za&nbsp;nestoudnici, která nadbíhá mužským. Sklopí hlavu a&nbsp;vytratí se&nbsp;do&nbsp;kuchyňky, kde začne umývat nádobí.</span></p>
          <p class="chunk" data-nb-ref-number="119" data-nb-words="95" data-nb-chars="633"><span class="idea" data-nb-ref-number="119" id="idea119" data-nb-words="95" data-nb-chars="633">Kvis, ponechán sám sobě, rozbírá svůj překvapující objev. Vítr žene mračna po&nbsp;obloze nad Kostelní ulicí, všelijak uhnětená jeho rváčskýma rukama, všelijak zbarvená zásahy neviditelného slunce, bělostné chumáče vaty i&nbsp;šedivé potrhané cáry, beránky i&nbsp;dobytčata, vyválená v&nbsp;nebeských kalužích, popohání je&nbsp;nelítostně a&nbsp;nedopřává jim, aby se&nbsp;shlukly a&nbsp;pokračovaly ve&nbsp;svém plačtivém díle. Kvisovy oči se&nbsp;jimi dávají unášet a&nbsp;sledují je&nbsp;v&nbsp;jejich bezhraničné toulce, ach, to&nbsp;dělá dobře jeho srdci, takové rozlehlé, nekonečné prázdno, ale myšlenky nedbají té&nbsp;pohovy a&nbsp;jako přičinlivá kuřata zobou horlivě, co&nbsp;jim bylo před chvílí předhozeno.</span></p>
          <p class="chunk" data-nb-ref-number="120" data-nb-words="152" data-nb-chars="879"><span class="idea" data-nb-ref-number="120" id="idea120" data-nb-words="152" data-nb-chars="879">Prvotní Kvisovo poplašení zatím uplynulo snad na&nbsp;některém z&nbsp;těch větrem hnaných oblaků a&nbsp;on si&nbsp;znovu obrazí to, co&nbsp;naň pohlédlo z&nbsp;Božčiných očí. Je&nbsp;mu&nbsp;nezvykle, nepohodlně a&nbsp;stále ještě trochu úzko, jako by&nbsp;jeho nitro nebylo zařízeno na&nbsp;vnímání podobných citů. Ale jak se&nbsp;s&nbsp;ním postupně sžívá, nachází v&nbsp;něm víc a&nbsp;více zalíbení a&nbsp;ocitá se&nbsp;ve&nbsp;stavu rozechvělosti a&nbsp;napětí, jakých dosud nepoznal. Láska, která se&nbsp;bojí pohlédnout na&nbsp;svůj obraz, láska, která takřka nevěří na&nbsp;své bytí, láska, jež by&nbsp;se&nbsp;nikdy neodhodlala překročit hranici neurčitého snění. On&nbsp;jí&nbsp;však může pohnout, může ji&nbsp;zbavit bázně, vytrhnout ze&nbsp;sna a&nbsp;proměnit ve&nbsp;skutečnost. A&nbsp;ke komuže směřuje? K&nbsp;němu. Něco ho&nbsp;zarazí na&nbsp;této skutečnosti, něco, co&nbsp;se&nbsp;v&nbsp;tu chvíli marně snaží pochopit v&nbsp;celém rozsahu. Nevydrží sedět, vstane a&nbsp;začne přecházet po&nbsp;pokoji, od&nbsp;okna ke&nbsp;dveřím kuchyňky, za&nbsp;nimiž slyší cinkot nádobí.</span></p>
          <p class="chunk" data-nb-ref-number="121" data-nb-words="144" data-nb-chars="838"><span class="idea" data-nb-ref-number="121" id="idea121" data-nb-words="144" data-nb-chars="838">K&nbsp;němu! Co&nbsp;to&nbsp;ale znamená, jak se&nbsp;ho&nbsp;to&nbsp;týká, jakou v&nbsp;tom hraje roli on&nbsp;sám? Bude zase jen obrazit tento cit a&nbsp;ponoukat jej, aby se&nbsp;odvážil překročit svou hranici, jako ve&nbsp;všech ostatních případech? Pak to&nbsp;tedy nebude nic jiného, než že&nbsp;prostřednictvím lásky té&nbsp;dívky bude milovat sám sebe. Uzavřený kruh prázdnoty, která bude věčně jen zrcadlit cizí děje, a&nbsp;naplní-li se&nbsp;jimi přece, stráví je&nbsp;rychle k&nbsp;novému nekonečnému hladovění. V&nbsp;tomto ději nacházíš přece jen sebe poprvé osobně zúčastněného, patří ti&nbsp;více než ostatní, a&nbsp;kdyby ti&nbsp;nepřinesl nic jiného, cožpak to&nbsp;nebude dosti krásné potkávat sebe v&nbsp;dívčích myšlenkách, oděného a&nbsp;proměněného jejich toužením? Je&nbsp;to&nbsp;nový kraj, sem jsi ještě nikdy nevkročil, octl ses v&nbsp;prostoru, kde na&nbsp;nic nemůžeš spolehnout, hloubí se&nbsp;i&nbsp;propadá, ubíhá vpřed i&nbsp;vzad, nedaří se&nbsp;ti&nbsp;dohlédnout mu&nbsp;hranic.</span></p>
          <p class="chunk" data-nb-ref-number="122" data-nb-words="154" data-nb-chars="940"><span class="idea" data-nb-ref-number="122" id="idea122" data-nb-words="154" data-nb-chars="940">Dveře kuchyňky se&nbsp;otevřou a&nbsp;Božka proklouzne kolem něho s&nbsp;hlavou sklopenou, aby poklidila zbylé nádobí ze&nbsp;stolku u&nbsp;okna. Sečká, až&nbsp;se&nbsp;děvče vrátí, nezdá se&nbsp;mu&nbsp;vhodné, aby s&nbsp;ní zahájil rozprávku, zatímco ona by&nbsp;proti němu stála, držíc talíře a&nbsp;příbory, pomazané zbytky jídla. Na&nbsp;prádelníku vedle zrcadla, v&nbsp;němž se&nbsp;Božka prve zhlížela, stojí dubová skřínka s&nbsp;rohy okovanými stříbrem, na&nbsp;nízkých jezevčích nožkách z&nbsp;téhož kovu. Kvis ji&nbsp;otevře a&nbsp;pátrá v&nbsp;jejím pečlivě utříděném obsahu, složeném z&nbsp;památkových drobnůstek a&nbsp;nepříliš cenných ženských šperků. Vyloví z&nbsp;nich veliký rudý korál vejčitého tvaru, zavěšený na&nbsp;vlasově tenkém pozlaceném řetízku. Ví&nbsp;dobře, že&nbsp;řetízek je&nbsp;jen pozlacený, protože tuto věcičku sám koupil Libuši k&nbsp;narozeninám v&nbsp;době, kdy v&nbsp;hluboké lhostejnosti očekával, zda se&nbsp;jí&nbsp;podaří prosadit sňatek s&nbsp;ním proti vůli jeho matky. Sevře korál v&nbsp;dlani, usadí se&nbsp;do&nbsp;trojdílné lenošky za&nbsp;elipsovitým stolkem a&nbsp;zavolá na&nbsp;Božku.</span></p>
          <p class="chunk" data-nb-ref-number="123" data-nb-words="2" data-nb-chars="9"><span class="idea" data-nb-ref-number="123" id="idea123" data-nb-words="2" data-nb-chars="9">– Slečno!</span></p>
          <p class="chunk" data-nb-ref-number="124" data-nb-words="99" data-nb-chars="599"><span class="idea" data-nb-ref-number="124" id="idea124" data-nb-words="99" data-nb-chars="599">Oslovuje ji&nbsp;tak vždy se&nbsp;stařeckou umíněností a&nbsp;starosvětskou zdvořilostí, ačkoli dívka i&nbsp;její matka se&nbsp;tomu dlouho bránily. Matka opravdově a&nbsp;pohoršeně, Božka, přestože jí&nbsp;to&nbsp;připadá nepřirozené, polichoceně. Nádobí v&nbsp;kuchyňce polekaně zakřape a&nbsp;zazvoní, pak je&nbsp;tam divné, zadechnuté ticho, to&nbsp;si&nbsp;snad děvče nachvat utírá mokré ruce, uhlazuje vlasy a&nbsp;přemýšlí, co&nbsp;jí&nbsp;může chtít. Konečně vstoupí, a&nbsp;nemusel by&nbsp;to&nbsp;být ani slídil rázu Kvisova, aby si&nbsp;přečetl na&nbsp;její tváři, jak se&nbsp;s&nbsp;úzkostí dohaduje, proč byla zavolána, neboť se&nbsp;to&nbsp;stalo poprvé, a&nbsp;ona je&nbsp;dosud plna vzpomínek na&nbsp;svou nedávnou smělost.</span></p>
          <p class="chunk" data-nb-ref-number="125" data-nb-words="69" data-nb-chars="360"><span class="idea" data-nb-ref-number="125" id="idea125" data-nb-words="69" data-nb-chars="360">Ale i&nbsp;Kvis je&nbsp;náhle pln rozpaků a&nbsp;neví, jak by&nbsp;začal. Je&nbsp;tím překvapen, protože se&nbsp;mu&nbsp;zdá, jako by&nbsp;dívčin cit se&nbsp;do&nbsp;něho přeléval a&nbsp;počínal si&nbsp;v&nbsp;něm ihned jako doma. Poprvé v&nbsp;životě zápasí se&nbsp;slovy, jež mu&nbsp;jindy lehce a&nbsp;ochotně sloužila; musí odkašlat, dříve než je&nbsp;schopen promluvit, a&nbsp;i pak to&nbsp;dopadá, jako by&nbsp;svá slova shledával, vybíral a&nbsp;pracně sesazoval.</span></p>
          <p class="chunk" data-nb-ref-number="126" data-nb-words="28" data-nb-chars="150"><span class="idea" data-nb-ref-number="126" id="idea126" data-nb-words="28" data-nb-chars="150">– Před chvílí, když jste utírala prach na&nbsp;zrcadle, jste se&nbsp;na&nbsp;mne podívala a&nbsp;(Kvis váhá o&nbsp;něco déle než při ostatních slovech) litovala jste mě. Proč?</span></p>
          <p class="chunk" data-nb-ref-number="127" data-nb-words="39" data-nb-chars="245"><span class="idea" data-nb-ref-number="127" id="idea127" data-nb-words="39" data-nb-chars="245">Božka sklopí hlavu ještě hlouběji, červená lampa rozpaků prosvítí její bílý a&nbsp;růžový obličej. Čekala něco takového, věděla, že&nbsp;to&nbsp;přijde. Ale když zdvihne víčka a&nbsp;pohlédne na&nbsp;Kvise, její oči jsou plny pravdy, odhodlání a&nbsp;horlivosti skoro dětské.</span></p>
          <p class="chunk" data-nb-ref-number="128" data-nb-words="6" data-nb-chars="32"><span class="idea" data-nb-ref-number="128" id="idea128" data-nb-words="6" data-nb-chars="32">– Připadal jste mi&nbsp;tak opuštěný.</span></p>
          <p class="chunk" data-nb-ref-number="129" data-nb-words="55" data-nb-chars="304"><span class="idea" data-nb-ref-number="129" id="idea129" data-nb-words="55" data-nb-chars="304">Kvisovi je, jako by&nbsp;náhle ze&nbsp;všech koutů jeho prázdnoty začal dout ledový vítr. Snad je&nbsp;to&nbsp;tím mladým ohněm, který se&nbsp;tu&nbsp;tak prudce rozhořívá před ním, že&nbsp;tak nezvykle pocítil chlad, který nosí v&nbsp;sobě. Někdo v&nbsp;něm vstane a&nbsp;začne mluvit, někdo jemu neznámý a&nbsp;cizí, a&nbsp;Kvis naslouchá překvapeně jeho slovům:</span></p>
          <p class="chunk" data-nb-ref-number="130" data-nb-words="14" data-nb-chars="75"><span class="idea" data-nb-ref-number="130" id="idea130" data-nb-words="14" data-nb-chars="75">– Jsem opravdu trochu sám. Ale byl jsem vždycky sám a&nbsp;člověk tomu přivykne.</span></p>
          <p class="chunk" data-nb-ref-number="131" data-nb-words="101" data-nb-chars="517"><span class="idea" data-nb-ref-number="131" id="idea131" data-nb-words="101" data-nb-chars="517">Již za&nbsp;řeči cítí, jak se&nbsp;v&nbsp;něm zdvihá vlna smutku, a&nbsp;marně se&nbsp;namáhá určit, kde se&nbsp;v&nbsp;něm vzal. Je&nbsp;to&nbsp;dívčin smutek, který se&nbsp;do&nbsp;něho vlévá, aniž si&nbsp;to&nbsp;přeje, aniž tomu dovede zabránit, jeho první a&nbsp;skutečný cit? Chlad pod ním taje jako sníh na&nbsp;střeše obrácené k&nbsp;slunci. Teploty však přibývá, už&nbsp;to&nbsp;není teplo, je&nbsp;to&nbsp;žár. Jaká to&nbsp;strašná, palčivá věc, takový cit, i&nbsp;když je&nbsp;to&nbsp;jen smutek nad sebou samým, strašná a&nbsp;palčivá pro nitro, které bylo vždy jen zrcadlem a&nbsp;nikdy výhní. Slyší Božčin hlas, jako by&nbsp;mluvil v&nbsp;něm.</span></p>
          <p class="chunk" data-nb-ref-number="132" data-nb-words="10" data-nb-chars="48"><span class="idea" data-nb-ref-number="132" id="idea132" data-nb-words="10" data-nb-chars="48">– Připadá mi&nbsp;to&nbsp;tak hrozné. Musí se&nbsp;vám stýskat.</span></p>
          <p class="chunk" data-nb-ref-number="133" data-nb-words="24" data-nb-chars="123"><span class="idea" data-nb-ref-number="133" id="idea133" data-nb-words="24" data-nb-chars="123">Stýskat? Po&nbsp;kom by&nbsp;se&nbsp;mu&nbsp;mělo stýskat? Ano, ta&nbsp;vzdálenost od&nbsp;lidí byla zlá, ale dovedl si&nbsp;z&nbsp;nich přece vzít, co&nbsp;potřeboval.</span></p>
          <p class="chunk" data-nb-ref-number="134" data-nb-words="21" data-nb-chars="125"><span class="idea" data-nb-ref-number="134" id="idea134" data-nb-words="21" data-nb-chars="125">– Stýskat? Opakuje Kvis Božčina slova a&nbsp;své myšlenky. Snad máte pravdu. Člověku se&nbsp;přece někdy musí stýskat, je-li stále sám.</span></p>
          <p class="chunk" data-nb-ref-number="135" data-nb-words="66" data-nb-chars="330"><span class="idea" data-nb-ref-number="135" id="idea135" data-nb-words="66" data-nb-chars="330">Propadá se&nbsp;do&nbsp;hloubky stále větší a&nbsp;dusna i&nbsp;žáru přibývá; pozoruje s&nbsp;hrůzou, že&nbsp;hra se&nbsp;mu&nbsp;vymyká z&nbsp;rukou, a&nbsp;to, co&nbsp;do&nbsp;něho vniklo nebo se&nbsp;v&nbsp;něm zrodilo, je&nbsp;odhodláno stále více vést si&nbsp;po&nbsp;svém. Sebere všechnu sílu, aby se&nbsp;tomu vzepřel, musí řídit tento výjev, a&nbsp;ne mu&nbsp;podléhat, až&nbsp;pak znovu ovládne to, s&nbsp;čím si&nbsp;vždy jen pohrával:</span></p>
          <p class="chunk" data-nb-ref-number="136" data-nb-words="13" data-nb-chars="73"><span class="idea" data-nb-ref-number="136" id="idea136" data-nb-words="13" data-nb-chars="73">– A&nbsp;co vy, slečno, řekne, vy&nbsp;se&nbsp;necítíte opuštěna? Máte nějakého chlapce?</span></p>
          <p class="chunk" data-nb-ref-number="137" data-nb-words="20" data-nb-chars="116"><span class="idea" data-nb-ref-number="137" id="idea137" data-nb-words="20" data-nb-chars="116">Červeň, která se&nbsp;opět vrátí do&nbsp;Božčiných tváří, je&nbsp;jiného druhu než ta, která ji&nbsp;zaplavila při první Kvisově otázce.</span></p>
          <p class="chunk" data-nb-ref-number="138" data-nb-words="12" data-nb-chars="59"><span class="idea" data-nb-ref-number="138" id="idea138" data-nb-words="12" data-nb-chars="59">– Ne, odpoví děvče tiše a&nbsp;dodá ještě tišeji: Bojím se&nbsp;jich.</span></p>
          <p class="chunk" data-nb-ref-number="139" data-nb-words="16" data-nb-chars="106"><span class="idea" data-nb-ref-number="139" id="idea139" data-nb-words="16" data-nb-chars="106">Kvisovy oči se&nbsp;rozšíří překvapením a&nbsp;zvědavost smete takřka rázem, co&nbsp;ještě zbývalo z&nbsp;předchozího pohnutí.</span></p>
          <p class="chunk" data-nb-ref-number="140" data-nb-words="5" data-nb-chars="22"><span class="idea" data-nb-ref-number="140" id="idea140" data-nb-words="5" data-nb-chars="22">– Proč se&nbsp;jich bojíte?</span></p>
          <p class="chunk" data-nb-ref-number="141" data-nb-words="4" data-nb-chars="23"><span class="idea" data-nb-ref-number="141" id="idea141" data-nb-words="4" data-nb-chars="23">Božka váhá, než odpoví.</span></p>
          <p class="chunk" data-nb-ref-number="142" data-nb-words="13" data-nb-chars="75"><span class="idea" data-nb-ref-number="142" id="idea142" data-nb-words="13" data-nb-chars="75">– Co&nbsp;kdybych si&nbsp;vybrala takového jako maminka? Nechtěla bych mít její osud.</span></p>
          <p class="chunk" data-nb-ref-number="143" data-nb-words="9" data-nb-chars="44"><span class="idea" data-nb-ref-number="143" id="idea143" data-nb-words="9" data-nb-chars="44">Kvisovi se&nbsp;rozjasní. To&nbsp;ji&nbsp;tedy vábí k&nbsp;němu.</span></p>
          <p class="chunk" data-nb-ref-number="144" data-nb-words="31" data-nb-chars="181"><span class="idea" data-nb-ref-number="144" id="idea144" data-nb-words="31" data-nb-chars="181">– Nemohou být všichni stejní, zabručí. Chtěl by&nbsp;se&nbsp;jí&nbsp;ještě na&nbsp;něco zeptat, ale shledává k&nbsp;svému překvapení, že&nbsp;jeho slova jsou obklíčena rozpaky a&nbsp;nedovedou si&nbsp;jimi prorazit cestu.</span></p>
          <p class="chunk" data-nb-ref-number="145" data-nb-words="18" data-nb-chars="97"><span class="idea" data-nb-ref-number="145" id="idea145" data-nb-words="18" data-nb-chars="97">– Snad to&nbsp;jednou poznáte, dodá v&nbsp;čiré bezradnosti a&nbsp;přeje si, aby ten rozhovor byl nikdy nezačal.</span></p>
          <p class="chunk" data-nb-ref-number="146" data-nb-words="152" data-nb-chars="810"><span class="idea" data-nb-ref-number="146" id="idea146" data-nb-words="152" data-nb-chars="810">Božce se&nbsp;nevede o&nbsp;mnoho lépe. Žmolí zástěru a&nbsp;nedovede pochopit, proč je&nbsp;tu&nbsp;najednou tak horko a&nbsp;dusno, že&nbsp;sotva dýchá; cítí bezmocnost svou i&nbsp;Kvisovu, jako by&nbsp;tu&nbsp;dva lidé na&nbsp;sebe volali přes divokou řeku, která se&nbsp;valí mezi nimi, a&nbsp;všechno, co&nbsp;ji&nbsp;vábilo ke&nbsp;Kvisovi, jí&nbsp;připadne bláznivé a&nbsp;neskutečné. Poděsí se&nbsp;tím tak, že&nbsp;by&nbsp;v&nbsp;tu chvíli utekla, kdyby vůbec mohla pohnout nohama. Ale proč? Vždyť si&nbsp;tolik přála mu&nbsp;pomoci a&nbsp;tolik věřila, že&nbsp;by&nbsp;nějakým způsobem dokázala zahnat od&nbsp;něho stín samoty a&nbsp;že naopak z&nbsp;jeho rukou by&nbsp;k&nbsp;ní přicházelo jen dobro. Proč teď pociťuje takovou divnou úzkost&nbsp;– jako by&nbsp;měla jít o&nbsp;půlnoci na&nbsp;hřbitov, napadá ji&nbsp;–, ale to&nbsp;nebude to&nbsp;pravé, snad to&nbsp;vzniklo tím, jak ji&nbsp;mrazí, jak se&nbsp;tu&nbsp;znenadání zatočil studený vítr, roztrhl plášť horka, které ji&nbsp;obaluje, a&nbsp;pronikl jí&nbsp;až&nbsp;k&nbsp;srdci.</span></p>
          <p class="chunk" data-nb-ref-number="147" data-nb-words="78" data-nb-chars="411"><span class="idea" data-nb-ref-number="147" id="idea147" data-nb-words="78" data-nb-chars="411">Kvis vycítí změnu, jež se&nbsp;odehrává v&nbsp;děvčeti, ale neví, čemu by&nbsp;ji&nbsp;měl přičíst. Její tíseň se&nbsp;v&nbsp;něm mísí s&nbsp;jeho vlastní, takže v&nbsp;tu chvíli nedovede rozeznat jednu od&nbsp;druhé. Co&nbsp;ho&nbsp;to&nbsp;vůbec napadlo, že&nbsp;začal tuto hru, v&nbsp;níž nemůže být jen pobaveným divákem? Musí to&nbsp;skončit, alespoň pro dnešek, třebaže neví, čeho se&nbsp;bojí více, zda toho, co&nbsp;musí být ještě řečeno, či&nbsp;okamžiku, kdy Božka zmizí a&nbsp;on tu&nbsp;zůstane sám.</span></p>
          <p class="chunk" data-nb-ref-number="148" data-nb-words="1" data-nb-chars="4"><span class="idea" data-nb-ref-number="148" id="idea148" data-nb-words="1" data-nb-chars="4">Sám!</span></p>
          <p class="chunk" data-nb-ref-number="149" data-nb-words="16" data-nb-chars="80"><span class="idea" data-nb-ref-number="149" id="idea149" data-nb-words="16" data-nb-chars="80">Kdo to&nbsp;v&nbsp;něm vykřikl to&nbsp;slovo a&nbsp;proč je&nbsp;ozvěna neustává natahovat, skučet a&nbsp;výt?</span></p>
          <p class="chunk" data-nb-ref-number="150" data-nb-words="12" data-nb-chars="63"><span class="idea" data-nb-ref-number="150" id="idea150" data-nb-words="12" data-nb-chars="63">Božka konečně najde řeč a&nbsp;přiměje jazyk, aby jí&nbsp;pomohl na&nbsp;svět.</span></p>
          <p class="chunk" data-nb-ref-number="151" data-nb-words="13" data-nb-chars="62"><span class="idea" data-nb-ref-number="151" id="idea151" data-nb-words="13" data-nb-chars="62">– Já, řekne, už&nbsp;snad abych šla. Vystydla by&nbsp;mi&nbsp;voda na&nbsp;nádobí.</span></p>
          <p class="chunk" data-nb-ref-number="152" data-nb-words="30" data-nb-chars="167"><span class="idea" data-nb-ref-number="152" id="idea152" data-nb-words="30" data-nb-chars="167">Kvis vstane za&nbsp;stolem, překvapen po&nbsp;všem, co&nbsp;předcházelo, svým odhodláním podržet si&nbsp;ji&nbsp;pro sebe, i&nbsp;když ne&nbsp;právě pro tuto chvíli, tedy tak, aby mu&nbsp;již nikdy neunikla.</span></p>
          <p class="chunk" data-nb-ref-number="153" data-nb-words="21" data-nb-chars="125"><span class="idea" data-nb-ref-number="153" id="idea153" data-nb-words="21" data-nb-chars="125">– Počkejte, slečno. Chci vám poděkovat za&nbsp;váš zájem o&nbsp;mne a&nbsp;poprosit vás, abyste přijala tuto maličkost jako výraz vděčnosti.</span></p>
          <p class="chunk" data-nb-ref-number="154" data-nb-words="50" data-nb-chars="302"><span class="idea" data-nb-ref-number="154" id="idea154" data-nb-words="50" data-nb-chars="302">Vztáhne ruku k&nbsp;dívce, a&nbsp;zatímco přidržuje tenký řetízek palcem a&nbsp;ukazovákem, dá&nbsp;skanout ze&nbsp;své dlaně krůpěji rudého korálu. Božka se&nbsp;zajíkne překvapením a&nbsp;ustoupí o&nbsp;krok, skrývajíc ruce za&nbsp;zády. Rudá slza visí ve&nbsp;vzduchu, jakoby sama o&nbsp;sobě, protože šero v&nbsp;pokoji činí tenký řetízek téměř neviditelným.</span></p>
          <p class="chunk" data-nb-ref-number="155" data-nb-words="22" data-nb-chars="111"><span class="idea" data-nb-ref-number="155" id="idea155" data-nb-words="22" data-nb-chars="111">– Ale to&nbsp;já&nbsp;nemůžu, vydechne Božka. Maminka by&nbsp;se&nbsp;ptala, kde jsem k&nbsp;tomu přišla, a&nbsp;Nejtek by&nbsp;si&nbsp;myslel bůhvíco.</span></p>
          <p class="chunk" data-nb-ref-number="156" data-nb-words="10" data-nb-chars="47"><span class="idea" data-nb-ref-number="156" id="idea156" data-nb-words="10" data-nb-chars="47">– Schovejte to&nbsp;tedy a&nbsp;zůstane to&nbsp;jen mezi námi.</span></p>
          <p class="chunk" data-nb-ref-number="157" data-nb-words="47" data-nb-chars="244"><span class="idea" data-nb-ref-number="157" id="idea157" data-nb-words="47" data-nb-chars="244">A&nbsp;když Božka stále ještě váhá a&nbsp;vypadá tak poplašeně, jako by&nbsp;chtěla utéci nebo se&nbsp;rozplakat, začne Kvis říkat cosi, co&nbsp;mu&nbsp;zní cize a&nbsp;neznámě a&nbsp;nad čím v&nbsp;něm samém v&nbsp;podivném rozpolcení kdosi žasne, druhý jako by&nbsp;se&nbsp;zajíkal a&nbsp;třetí se&nbsp;chechtal.</span></p>
          <p class="chunk" data-nb-ref-number="158" data-nb-words="26" data-nb-chars="140"><span class="idea" data-nb-ref-number="158" id="idea158" data-nb-words="26" data-nb-chars="140">– Vezměte si&nbsp;to, prosím. Samota je&nbsp;nejhorší tím, že&nbsp;člověk nemá, komu by&nbsp;co&nbsp;dal. Přijmete-li tu&nbsp;maličkost, sejmete jí&nbsp;tím ze&nbsp;mne veliký díl.</span></p>
          <p class="chunk" data-nb-ref-number="159" data-nb-words="23" data-nb-chars="123"><span class="idea" data-nb-ref-number="159" id="idea159" data-nb-words="23" data-nb-chars="123">Tu&nbsp;se&nbsp;Božka div nezalkne svým srdcem. Polyká je&nbsp;hrdinsky i&nbsp;se slzami, pak vztáhne dlaň a&nbsp;ulehčí vzduchu od&nbsp;té&nbsp;rudé krůpěje.</span></p>
          <p class="chunk" data-nb-ref-number="160" data-nb-words="10" data-nb-chars="52"><span class="idea" data-nb-ref-number="160" id="idea160" data-nb-words="10" data-nb-chars="52">– Děkuju tedy, vzlykne. Já&nbsp;na&nbsp;vás budu pořád myslet.</span></p>
          <p class="chunk" data-nb-ref-number="161" data-nb-words="4" data-nb-chars="19"><span class="idea" data-nb-ref-number="161" id="idea161" data-nb-words="4" data-nb-chars="19">A&nbsp;zmizí v&nbsp;kuchyňce.</span></p>
          <p class="chunk" data-nb-ref-number="162" data-nb-words="71" data-nb-chars="396"><span class="idea" data-nb-ref-number="162" id="idea162" data-nb-words="71" data-nb-chars="396">Kvis tu&nbsp;stojí s&nbsp;hlavou nakloněnou ke&nbsp;straně, jako by&nbsp;stále ještě naslouchal tomuto cizímu a&nbsp;neznámému hlasu. Pak jde a&nbsp;dívá se&nbsp;chvíli na&nbsp;vybledlou fotografii Libuše Bílé z&nbsp;doby, kdy jí&nbsp;bylo asi tolik let jako Božce. Na&nbsp;krku jí&nbsp;visí korálová krůpěj, kterou jí&nbsp;tehdy daroval. Ale náhle se&nbsp;schoulí jako člověk, který se&nbsp;něčeho polekal, sebere svou hůlku, klobouk a&nbsp;havelok a&nbsp;vytratí se&nbsp;tiše z&nbsp;domku.</span></p>
        </section>
        <section>
          <p class="chunk" data-nb-ref-number="163" data-nb-words="373" data-nb-chars="2237"><span class="idea" data-nb-ref-number="163" id="idea163" data-nb-words="373" data-nb-chars="2237">Skryta v&nbsp;kruhu přerostlých a&nbsp;hustých křovin rozpřádá mochnovská kašna svůj rozhovor s&nbsp;věčnem. Září už&nbsp;postříkalo tu&nbsp;zelenou stěnu krví, mědí a&nbsp;zlatem a&nbsp;mléčné žárovky pámelníkových plůdků se&nbsp;tváří, jako by&nbsp;osvětlovaly tu&nbsp;barevnou slávu. Na&nbsp;čtvercových kamenných deskách, jimiž je&nbsp;vydlážděn chodník před okresním soudem, si&nbsp;hraje několik dětí a&nbsp;kolem zelinářských stánků před hotelem U&nbsp;Koníčka žvatlají ženy. Na&nbsp;ošatkách přibylo zboží i&nbsp;barev, obtěžkány štědrostí podzimu rozkládají se&nbsp;doširoka a&nbsp;připomínají klín mytické bohyně, jejíž postava se&nbsp;nad nimi vznáší a&nbsp;rozplývá v&nbsp;mživém dopoledním oparu. Možná, že&nbsp;její sukně je&nbsp;utkána ze&nbsp;stuh pórových listů a&nbsp;pás vytepán ze&nbsp;spěže<sup id="fnref:1"><a href="#fn:1" class="footnote-ref" role="doc-noteref">1</a></sup> cibulových slupek, pohleďte na&nbsp;hlavice květáků, toť smetanová běl jejího břicha a&nbsp;ňader, a&nbsp;jablka mají jejich tvar a&nbsp;barvu jejich hrotů; po&nbsp;jejích očích nepátrejte, utonuli byste v&nbsp;nich, ale vsaďte se, že&nbsp;vlasy má&nbsp;rudé jako ty&nbsp;svazky mrkve, nevidíme ji, je&nbsp;příliš nebetyčná a&nbsp;příliš rozložitá, aby ji&nbsp;zajal náš zrak a&nbsp;naše představa, ale cítíme její vůni a&nbsp;dech skrytých koutů jejího těla, čpí zralostí plodů a&nbsp;horečnou tužbou pozdních květů, mdlobou zavadajícího listí a&nbsp;zbrázděnou zemí, divokým pachem říje. Cítíte, jak ve&nbsp;vás trne každý sval a&nbsp;nervy zvoní jako přepjaté struny? Ženy kolem zelinářských stánků vdechují tu&nbsp;vůni a&nbsp;jsou neklidné, přešlapují jen proto, aby mohly zahoupat boky, prohnout se&nbsp;nenápadně v&nbsp;kříži a&nbsp;vypnout ňadra, vedou takové řeči, že&nbsp;každou chvíli některá z&nbsp;nich vypískne, jako by&nbsp;ji&nbsp;někdo čapl na&nbsp;choulostivém místě. A&nbsp;to mnohým z&nbsp;nich už&nbsp;začíná být sukně těsná v&nbsp;pase a&nbsp;pod ním čtvrtý měsíc času jim kulatí život na&nbsp;paměť oné červnové noci, kdy se&nbsp;rozštěkali všichni byteňští psi. Kdopak by&nbsp;myslel na&nbsp;věčnost v&nbsp;takovou vlahou dopolední hodinu, kdy slunce, sotva se&nbsp;probilo ranní mlhou, sytí vzduch novými parami, jež k&nbsp;němu stoupají z&nbsp;luk, polí, zahrad, ba&nbsp;i&nbsp;z&nbsp;byteňské dlažby, provlhlé dosud po&nbsp;nedávných deštích, kdo by&nbsp;na&nbsp;ni&nbsp;myslel, když každým vdechnutím život sládne víc a&nbsp;tepleji koluje žilami, kdo by&nbsp;se&nbsp;jí&nbsp;zabýval, když ji&nbsp;cítíme v&nbsp;sobě jako dobře bijící srdce. A&nbsp;hlasy žen i&nbsp;dětí i&nbsp;ptačí zpěv, to&nbsp;všechno zní jasněji než trojpramenná píseň mochnovské kašny, skryté za&nbsp;zelenou zdí křovin, již září zkropilo svými barvami.</span></p>
          <p class="chunk" data-nb-ref-number="164" data-nb-words="162" data-nb-chars="895"><span class="idea" data-nb-ref-number="164" id="idea164" data-nb-words="162" data-nb-chars="895">Nikdo jí&nbsp;nedbá a&nbsp;nikdo jí&nbsp;nenaslouchá, jen Emanuel Kvis u&nbsp;ní přerušuje v&nbsp;pravidelných lhůtách svou procházku po&nbsp;náměstí, jako by&nbsp;se&nbsp;k&nbsp;ní chodil posílit pro nové marné přecházení sem a&nbsp;tam. Už&nbsp;na&nbsp;něho její zvuk nepůsobí tak, jako když luštil její píseň prvého dne po&nbsp;svém příjezdu do&nbsp;Bytně. Dopřává jí, aby v&nbsp;něm zněla, ale snad už&nbsp;se&nbsp;jí&nbsp;dovede bránit nebo se&nbsp;v&nbsp;ní dopídil jiného smyslu. Valí-li se&nbsp;jím ještě ta&nbsp;strašná bystřina času, která ho&nbsp;div neutopila v&nbsp;prvý den, naučil se&nbsp;již udržet se&nbsp;na&nbsp;jejím břehu a&nbsp;nepodléhat závrati; snad poznal, že&nbsp;podlehl klamu a&nbsp;že by&nbsp;byl utonul jen v&nbsp;proudu své představy, protože není času, jsou jen obrátky věčnosti, která se&nbsp;otáčí v&nbsp;kruhu, mdlá a&nbsp;netečná, nenacházejíc svůj počátek ani konec. A&nbsp;její píseň je&nbsp;jako píseň této kašny, stále stejná, a&nbsp;šumí steskem, protože třeba obsáhla celé světy, nikdy nezaplní svou prázdnotu. Vábí sem Kvise snad právě toto?</span></p>
          <p class="chunk" data-nb-ref-number="165" data-nb-words="30" data-nb-chars="187"><span class="idea" data-nb-ref-number="165" id="idea165" data-nb-words="30" data-nb-chars="187">Všechny jeho cesty se&nbsp;v&nbsp;těchto dnech trvale stáčejí k&nbsp;náměstí. A&nbsp;jeho neklid je&nbsp;stále horečnější. Jisker přibylo, ale troud jen doutná, dusí ho&nbsp;a&nbsp;nechce vyšlehnout osvobozujícím plamenem.</span></p>
          <p class="chunk" data-nb-ref-number="166" data-nb-words="39" data-nb-chars="233"><span class="idea" data-nb-ref-number="166" id="idea166" data-nb-words="39" data-nb-chars="233">Poštěstí se&nbsp;mu&nbsp;konečně po&nbsp;mnoha dnech marného číhání, že&nbsp;se&nbsp;potká se&nbsp;starostou. Střetnou se&nbsp;uprostřed náměstí, na&nbsp;půl cestě mezi mochnovským domem a&nbsp;radnicí, neboť Kvis vykročil od&nbsp;nároží u&nbsp;Koníčka přesně, když starosta vyšel z&nbsp;domu.</span></p>
          <p class="chunk" data-nb-ref-number="167" data-nb-words="141" data-nb-chars="782"><span class="idea" data-nb-ref-number="167" id="idea167" data-nb-words="141" data-nb-chars="782">Šedý klobouk se&nbsp;mihne známým obloukem, starosta smekne také, ale pokračuje v&nbsp;chůzi ještě několik kroků, jako by&nbsp;neměl v&nbsp;úmyslu se&nbsp;zastavit a&nbsp;dát se&nbsp;do&nbsp;řeči. Pak mu&nbsp;snad napadne, že&nbsp;je&nbsp;to&nbsp;příliš okázalé pokoření člověka, a&nbsp;něco takového nezapadá do&nbsp;jeho stylu; zastaví se&nbsp;tedy jako někdo, kdo se&nbsp;dal unést svým spěchem, a&nbsp;pak udělá těch několik kroků zpátky ke&nbsp;Kvisovi, který rychle smetá vztek ze&nbsp;své tváře. Nyní tu&nbsp;tedy stojí ti&nbsp;dva uprostřed náměstí a&nbsp;nikdo nemá dost dlouhé uši, aby je&nbsp;mohl natáhnout z&nbsp;chodníku až&nbsp;k&nbsp;nim a&nbsp;vyslechnout, co&nbsp;si&nbsp;povídají. Tím horlivěji pracují oči a&nbsp;snaží se&nbsp;vyčíst z&nbsp;pohybů a&nbsp;tváří smysl řečí, jež se&nbsp;tam vedou. Je&nbsp;to&nbsp;však rozprávka zdvořilá a&nbsp;hladká, patrně jen výměna osvědčených frází, víc alespoň se&nbsp;nedá usoudit ze&nbsp;vzhledu jednoho ani druhého.</span></p>
          <p class="chunk" data-nb-ref-number="168" data-nb-words="40" data-nb-chars="231"><span class="idea" data-nb-ref-number="168" id="idea168" data-nb-words="40" data-nb-chars="231">– Jste velmi laskav, řekne Emanuel Kvis, a&nbsp;jeho hlas se&nbsp;ještě zachvívá právě potlačenou zlobou. Přál jsem si&nbsp;jen poptat se, jak se&nbsp;skutečně daří milostivé paní. Vaše služebné mi&nbsp;řekly, že&nbsp;není docela zdráva a&nbsp;že nepřijímá návštěvy.</span></p>
          <p class="chunk" data-nb-ref-number="169" data-nb-words="37" data-nb-chars="199"><span class="idea" data-nb-ref-number="169" id="idea169" data-nb-words="37" data-nb-chars="199">– Něco na&nbsp;ten způsob, začne starosta svou odpověď lehkým tónem, ale jeho pohled spočívá bez úsměvu na&nbsp;tváři druhého. Nedá se&nbsp;mluvit právě o&nbsp;chorobě, ale jakási únava tu&nbsp;je&nbsp;a&nbsp;s&nbsp;ní ovšem potřeba klidu.</span></p>
          <p class="chunk" data-nb-ref-number="170" data-nb-words="34" data-nb-chars="209"><span class="idea" data-nb-ref-number="170" id="idea170" data-nb-words="34" data-nb-chars="209">Starostova tvář není za&nbsp;té&nbsp;řeči přátelská ani nepřátelská, a&nbsp;přece Kvis, vzhlížeje k&nbsp;ní, nedovede v&nbsp;sobě potlačit chvění strachu. Působí to&nbsp;na&nbsp;něho tak, že&nbsp;se&nbsp;zadívá raději někam doprostřed starostových prsou.</span></p>
          <p class="chunk" data-nb-ref-number="171" data-nb-words="15" data-nb-chars="80"><span class="idea" data-nb-ref-number="171" id="idea171" data-nb-words="15" data-nb-chars="80">– Je&nbsp;mi&nbsp;to&nbsp;líto. Když byla milostivá paní naposledy u&nbsp;mne, vypadala velmi svěží.</span></p>
          <p class="chunk" data-nb-ref-number="172" data-nb-words="80" data-nb-chars="498"><span class="idea" data-nb-ref-number="172" id="idea172" data-nb-words="80" data-nb-chars="498">Veselý chundelatý psík přebíhá náměstí, a&nbsp;vida je&nbsp;tu&nbsp;stát tak uprostřed, zastaví se, aby na&nbsp;ně&nbsp;přátelsky zavrtěl svým zdviženým rozčepýřeným ocasem. Zaštěkne několikrát vyzývavě, ale když se&nbsp;mu&nbsp;nedostane odpovědi, odvrátí se&nbsp;pohrdavě a&nbsp;pokračuje s&nbsp;nezlomným optimismem v&nbsp;cestě za&nbsp;nějakou taškařicí. Starosta si&nbsp;začne mnout bradu palcem a&nbsp;ukazovákem tak horlivě, že&nbsp;i&nbsp;Kvis může slyšet praskot jeho vousů. Nepospíchá s&nbsp;odpovědí, snad se&nbsp;mu&nbsp;do&nbsp;ní&nbsp;ani nechce, nebo přemýšlí, jak by&nbsp;ji&nbsp;nejlépe vyslovil.</span></p>
          <p class="chunk" data-nb-ref-number="173" data-nb-words="30" data-nb-chars="179"><span class="idea" data-nb-ref-number="173" id="idea173" data-nb-words="30" data-nb-chars="179">– Právě od&nbsp;těchto návštěv, promluví konečně zvolna, se&nbsp;datuje podivný stav mé&nbsp;ženy. Patrně ji&nbsp;rozrušily řeči, které jste spolu vedli. Nevzpomínáte si, co&nbsp;se&nbsp;jí&nbsp;tak mohlo dotknout?</span></p>
          <p class="chunk" data-nb-ref-number="174" data-nb-words="21" data-nb-chars="141"><span class="idea" data-nb-ref-number="174" id="idea174" data-nb-words="21" data-nb-chars="141">Kvis cítí chladný, neúprosný vztek, nahromaděný v&nbsp;starostových prsou, a&nbsp;napaden takto zpříma, schoulí se&nbsp;všecek jako kluk přistižený při lži:</span></p>
          <p class="chunk" data-nb-ref-number="175" data-nb-words="11" data-nb-chars="62"><span class="idea" data-nb-ref-number="175" id="idea175" data-nb-words="11" data-nb-chars="62">– Nedovedu říci. Hovořili jsme o&nbsp;všem možném, jak se&nbsp;hovořívá.</span></p>
          <p class="chunk" data-nb-ref-number="176" data-nb-words="19" data-nb-chars="110"><span class="idea" data-nb-ref-number="176" id="idea176" data-nb-words="19" data-nb-chars="110">Tu&nbsp;starosta podlehne přetlaku úzkosti, který v&nbsp;sobě dusí už&nbsp;tolik dní, a&nbsp;řekne, co&nbsp;by&nbsp;patrně jindy nevyslovil:</span></p>
          <p class="chunk" data-nb-ref-number="177" data-nb-words="5" data-nb-chars="25"><span class="idea" data-nb-ref-number="177" id="idea177" data-nb-words="5" data-nb-chars="25">– Pověděla vám o&nbsp;chlapci?</span></p>
          <p class="chunk" data-nb-ref-number="178" data-nb-words="47" data-nb-chars="273"><span class="idea" data-nb-ref-number="178" id="idea178" data-nb-words="47" data-nb-chars="273">Na&nbsp;zlomek vteřiny je&nbsp;Kvis zmaten, ale pak rázem vytuší, že&nbsp;se&nbsp;octl u&nbsp;zdroje vysvětlení toho, co&nbsp;mu&nbsp;v&nbsp;paní Kateřině unikalo. Všechny ostatní pocity se&nbsp;v&nbsp;něm rozpadnou, pozdvihne hlavu a&nbsp;setká se&nbsp;bez bázně se&nbsp;starostovým pohledem očima, v&nbsp;nichž se&nbsp;hloubí propastná zvědavost.</span></p>
          <p class="chunk" data-nb-ref-number="179" data-nb-words="4" data-nb-chars="18"><span class="idea" data-nb-ref-number="179" id="idea179" data-nb-words="4" data-nb-chars="18">– O&nbsp;jakém chlapci?</span></p>
          <p class="chunk" data-nb-ref-number="180" data-nb-words="57" data-nb-chars="309"><span class="idea" data-nb-ref-number="180" id="idea180" data-nb-words="57" data-nb-chars="309">Je&nbsp;nanejvýš pravděpodobné, že&nbsp;Nolče nyní mrzí, že&nbsp;se&nbsp;tak prořekl, a&nbsp;že by&nbsp;už&nbsp;raději mlčel, ale snad ho&nbsp;pohání strach o&nbsp;paní Kateřinu a&nbsp;touha zbavit ji&nbsp;nebezpečí, anebo jej tak oklamala bezedná prázdnota Kvisových očí a&nbsp;myslí si, že&nbsp;do&nbsp;ní&nbsp;může vrhnout cokoli bez obav, že&nbsp;by&nbsp;to&nbsp;ještě kdy spatřilo světlo světa.</span></p>
          <p class="chunk" data-nb-ref-number="181" data-nb-words="13" data-nb-chars="62"><span class="idea" data-nb-ref-number="181" id="idea181" data-nb-words="13" data-nb-chars="62">– O&nbsp;chlapci, který se&nbsp;narodil mrtvý, a&nbsp;přece žije a&nbsp;roste dál?</span></p>
          <p class="chunk" data-nb-ref-number="182" data-nb-words="75" data-nb-chars="408"><span class="idea" data-nb-ref-number="182" id="idea182" data-nb-words="75" data-nb-chars="408">Kdyby kdokoli jiný vyslechl tato slova, polekal by&nbsp;se, že&nbsp;ten silácký a&nbsp;rozvážný Rudolf Nolč se&nbsp;minul rozumem. Kvisovi však postačí. Už&nbsp;ví, kdo je&nbsp;ta&nbsp;postava za&nbsp;světelným mostem, co&nbsp;je&nbsp;ten světelný most i&nbsp;proč se&nbsp;paní Kateřina neodvažuje po&nbsp;něm přejít a&nbsp;padnout do&nbsp;náruče, která se&nbsp;po&nbsp;ní&nbsp;rozvírá. Ví&nbsp;ovšem, jak se&nbsp;má&nbsp;tvářit, a&nbsp;nemýlí se&nbsp;v&nbsp;člověku, jejž má&nbsp;před sebou. Zamžiká jakoby údivem a&nbsp;řekne rozpačitě:</span></p>
          <p class="chunk" data-nb-ref-number="183" data-nb-words="8" data-nb-chars="51"><span class="idea" data-nb-ref-number="183" id="idea183" data-nb-words="8" data-nb-chars="51">– Nerozumím. Nedovedu si&nbsp;představit, o&nbsp;čem mluvíte.</span></p>
          <p class="chunk" data-nb-ref-number="184" data-nb-words="285" data-nb-chars="1557"><span class="idea" data-nb-ref-number="184" id="idea184" data-nb-words="285" data-nb-chars="1557">Na&nbsp;rohu nedaleko zelinářských stánků se&nbsp;objevil strážník Tla­chač. Stojí tam s&nbsp;obuškem za&nbsp;zády, vypíná břich a&nbsp;malinko se&nbsp;po&nbsp;svém zvyku pohupuje, přenášeje váhu z&nbsp;pat na&nbsp;špičky a&nbsp;zpátky. Dívá se&nbsp;na&nbsp;ně&nbsp;a&nbsp;starostovi se&nbsp;zdá, že&nbsp;na&nbsp;tu&nbsp;dálku může číst v&nbsp;jeho očích psí oddanost, rozechvělou a&nbsp;napjatou ochotu, čekající jen na&nbsp;rozkaz, aby se&nbsp;vrhla po&nbsp;čemkoli, nač jí&nbsp;bude ukázáno. Stačilo by, aby naň jenom kývl prstem, a&nbsp;už by&nbsp;přiduněl rozhodným krokem, nadšeně hotov ke&nbsp;všemu, oč&nbsp;bude požádán. Seberte toho člověka, ohrožuje veřejnou bezpečnost, mohl by&nbsp;starosta říci, a&nbsp;Tlachač by&nbsp;chňapl po&nbsp;Kvisovi jak po&nbsp;kočce a&nbsp;patrně by&nbsp;ho&nbsp;víc nesl, než vedl na&nbsp;četnickou stanici. Až&nbsp;potud by&nbsp;to&nbsp;šlo, ale z&nbsp;čeho by&nbsp;pak obvinil tu&nbsp;scvrklou lidskou křížalu? Z&nbsp;toho, že&nbsp;paní Kateřina mluví ze&nbsp;sna o&nbsp;jakési nepřekročitelné hranici, že&nbsp;pláče spíc a&nbsp;za dne že&nbsp;upadá s&nbsp;otevřenýma očima v&nbsp;podivnou strnulost, kdy nic a&nbsp;nikoho kolem sebe nevnímá? Že&nbsp;někdy se&nbsp;k&nbsp;němu tiskne se&nbsp;strašnou úzkostí, jako by&nbsp;se&nbsp;bála, že&nbsp;ji&nbsp;někdo od&nbsp;něho odtrhne, a&nbsp;jindy že&nbsp;se&nbsp;naň dívá, jako by&nbsp;se&nbsp;jí&nbsp;ztrácel v&nbsp;nedohledné dálce? Byl by&nbsp;to&nbsp;divný protokol a&nbsp;četnický strážmistr by&nbsp;si&nbsp;nestačil jezdit prstem za&nbsp;límec služebního kabátu, jak by&nbsp;jej dusily rozpaky. Dobrá, dobrá, řekl by&nbsp;asi nakonec, ale co&nbsp;to&nbsp;všechno má&nbsp;společného se&nbsp;zatčeným? Viním jej z&nbsp;toho, že&nbsp;probouzí v&nbsp;lidech, co&nbsp;v&nbsp;nich má&nbsp;spát, a&nbsp;že tak rozvrací boží i&nbsp;lidský pořádek. A&nbsp;co probudil ve&nbsp;vás, pane starosto? Nu, nechme toho, musel by&nbsp;odpovědět, nechci mu&nbsp;přitěžovat a&nbsp;je opravdu těžké zjistit, kde končí jeho vina a&nbsp;začíná naše vlastní.</span></p>
          <p class="chunk" data-nb-ref-number="185" data-nb-words="57" data-nb-chars="302"><span class="idea" data-nb-ref-number="185" id="idea185" data-nb-words="57" data-nb-chars="302">Nolčův pohled spočívá těžce na&nbsp;Kvisovi a&nbsp;dědic Libuše Bílé ví, že&nbsp;jím byl proniknut a&nbsp;že by&nbsp;se&nbsp;už&nbsp;marně pokoušel před ním něco skrýt. Ale je&nbsp;tak vzrušen tím, co&nbsp;byl vyslechl, že&nbsp;je&nbsp;mu&nbsp;to&nbsp;v&nbsp;této chvíli lhostejné. A&nbsp;starosta už&nbsp;není dále schopen vzdorovat pocitu odporu, který v&nbsp;něm vzbouzí tento člověk.</span></p>
          <p class="chunk" data-nb-ref-number="186" data-nb-words="20" data-nb-chars="113"><span class="idea" data-nb-ref-number="186" id="idea186" data-nb-words="20" data-nb-chars="113">– Nu, nerozumíte-li, co&nbsp;jsem měl na&nbsp;mysli, je&nbsp;zbytečné vám to&nbsp;vysvětlovat. V&nbsp;Bytni, jak vidím, jste už&nbsp;zdomácněl.</span></p>
          <p class="chunk" data-nb-ref-number="187" data-nb-words="7" data-nb-chars="61"><span class="idea" data-nb-ref-number="187" id="idea187" data-nb-words="7" data-nb-chars="61">Překvapen tímto neočekávaným závěrem rozhovoru Kvis přikývne.</span></p>
          <p class="chunk" data-nb-ref-number="188" data-nb-words="3" data-nb-chars="14"><span class="idea" data-nb-ref-number="188" id="idea188" data-nb-words="3" data-nb-chars="14">– Děkuji, ano.</span></p>
          <p class="chunk" data-nb-ref-number="189" data-nb-words="22" data-nb-chars="121"><span class="idea" data-nb-ref-number="189" id="idea189" data-nb-words="22" data-nb-chars="121">– A&nbsp;přece jenom bůh ví, proč vás sem poslal, řekne starosta, a&nbsp;pozdvihnuv lehce klobouk na&nbsp;pozdrav, odvrátí se&nbsp;a&nbsp;odchází.</span></p>
          <p class="chunk" data-nb-ref-number="190" data-nb-words="55" data-nb-chars="306"><span class="idea" data-nb-ref-number="190" id="idea190" data-nb-words="55" data-nb-chars="306">Dobře si&nbsp;ti&nbsp;dva popovídali, usoudili by&nbsp;všichni, kdo je&nbsp;při té&nbsp;rozprávce pozorovali, a&nbsp;nanejvýš závistivci mezi nimi by&nbsp;si&nbsp;řekli, že&nbsp;se&nbsp;diví, proč se&nbsp;starosta zahazuje s&nbsp;tím přiběhlíkem; ale takový už&nbsp;je&nbsp;Rudolf Nolč, mohl by&nbsp;si&nbsp;sednout i&nbsp;s&nbsp;vandrákem na&nbsp;chodník, a&nbsp;přece by&nbsp;neztratil nic ze&nbsp;své důstojnosti.</span></p>
          <p class="chunk" data-nb-ref-number="191" data-nb-words="144" data-nb-chars="909"><span class="idea" data-nb-ref-number="191" id="idea191" data-nb-words="144" data-nb-chars="909">Je-li na&nbsp;celém náměstí vůbec člověk, který se&nbsp;nedal zmýlit uhlazeným chováním těch dvou, pak je&nbsp;to&nbsp;strážník Tlachač, v&nbsp;němž třicet let střežení byteňského majetku a&nbsp;bezpečnosti vypěstovalo pudy hlídacího psa. Co&nbsp;však zmůže obecní strážník proti člověku, který nic neukradl ani nepřetřel nikoho přes palici. A&nbsp;přece neměl nikdy na&nbsp;nikoho tak spadeno víc než na&nbsp;tuhle figuru v&nbsp;šedých kalhotách a&nbsp;černém sáčku. Spadeno je&nbsp;málo, strážník se&nbsp;dokonce přistihuje od&nbsp;oné deštivé noci, kdy se&nbsp;spolu potkali před Harazimovic obchodem, že&nbsp;pociťuje cosi velmi podobného strachu, přejde-li mu&nbsp;Kvis přes cestu. To&nbsp;Tlachače překvapuje a&nbsp;zároveň roztrpčuje a&nbsp;poprvé ve&nbsp;svém životě, naplněném počestnou službou, shledává, jak chutná nenávist. Proto když vidí, že&nbsp;Kvis po&nbsp;rozloučení se&nbsp;starostou vykročil a&nbsp;míří přímo k&nbsp;němu, udělá vpravo v&nbsp;bok a&nbsp;připojí se&nbsp;důstojným, nespěchavým krokem k&nbsp;hloučku žen před zelinářskými stánky.</span></p>
          <p class="chunk" data-nb-ref-number="192" data-nb-words="120" data-nb-chars="738"><span class="idea" data-nb-ref-number="192" id="idea192" data-nb-words="120" data-nb-chars="738">Strážník by&nbsp;se&nbsp;jistě podivil, jak si&nbsp;Kvis přesně vyložil jeho počin a&nbsp;jakou mu&nbsp;tím způsobil radost. Ta&nbsp;slídivá fretka navětřila správně stopu a&nbsp;nemýlí se&nbsp;v&nbsp;jejím pachu. Co&nbsp;jiného by&nbsp;mohlo znamenat Tlachačovo chování než procitnutí zrna, pohozeného a&nbsp;ztraceného ve&nbsp;škváře všeho, co&nbsp;za&nbsp;padesát let strážníkova žití odumřelo v&nbsp;jeho srdci a&nbsp;mysli. I&nbsp;tady už&nbsp;vyrazil klíček a&nbsp;Kvis si&nbsp;s&nbsp;rozkoší představuje, s&nbsp;jakou hrůzou sleduje Tlachač jeho růst. Podivná bylinka, páni přírodopisci, doporučuju ji&nbsp;vaší pozornosti. Klíček, který vypučí v&nbsp;paklíč. Chechtavá ozvěna se&nbsp;potuluje v&nbsp;Kvisovi. Vtip je&nbsp;kořání života a&nbsp;málokdy se&nbsp;vydaří. Paklíč v&nbsp;nitru strážce bezpečnosti vašeho majetku, byteňští občané. A&nbsp;něco takového by&nbsp;málem zůstalo ležet ladem.</span></p>
          <p class="chunk" data-nb-ref-number="193" data-nb-words="74" data-nb-chars="478"><span class="idea" data-nb-ref-number="193" id="idea193" data-nb-words="74" data-nb-chars="478">Tlachač vkročí do&nbsp;kruhu byteňských žen jako pan otec do&nbsp;mlýnice. Podpíchnuto jeho přítomností složení jazyků zabere ihned naplno, aby přemlelo význam Kvisova rozhovoru se&nbsp;starostou. Ale Kvis jim všem zatrhne tipec. Změní nenadále směr cesty a&nbsp;zamíří přímo do&nbsp;středu hloučku, takže složení zadrhne a&nbsp;ustane rázem v&nbsp;ropotavém díle, jako by&nbsp;někdo do&nbsp;něho kámen hodil. Kvis však cílí k&nbsp;ovocnáři, a&nbsp;spokojen polekaným zmlknutím žen přistoupí k&nbsp;ošatce, navršené žlutočervenými jablky.</span></p>
          <p class="chunk" data-nb-ref-number="194" data-nb-words="68" data-nb-chars="406"><span class="idea" data-nb-ref-number="194" id="idea194" data-nb-words="68" data-nb-chars="406">Vybírá si&nbsp;chvíli očima, pak zakrouží svou vyhublou bílou rukou nad hromadou a&nbsp;uchvátí z&nbsp;jejího vrcholku dva nejdokonalejší plody, nejlépe vybarvené a&nbsp;bez poskvrny, a&nbsp;uloží je&nbsp;v&nbsp;kapsách haveloku, přehozeného přes levou paži. Když se&nbsp;otočí k&nbsp;odchodu, objeví, že&nbsp;strážník se&nbsp;zatím vytratil z&nbsp;hloučku žen a&nbsp;stojí na&nbsp;chodníku o&nbsp;kousek dál, připraven patrně vykročit, jakmile by&nbsp;shledal, že&nbsp;Kvis jde opět k&nbsp;němu.</span></p>
          <p class="chunk" data-nb-ref-number="195" data-nb-words="165" data-nb-chars="965"><span class="idea" data-nb-ref-number="195" id="idea195" data-nb-words="165" data-nb-chars="965">Kvis však nemyslí v&nbsp;tuto chvíli už&nbsp;tolik na&nbsp;strážníka, jako na&nbsp;ta&nbsp;dvě jablka, jež cítí ve&nbsp;zvětšené váze svého pláště. V&nbsp;poledne je&nbsp;dá&nbsp;Božce a&nbsp;bude se&nbsp;dívat, jak červeň dívčích rtů splývá se&nbsp;šarlatem jablka, jak bílé zuby prorážejí slupku a&nbsp;boří se&nbsp;šťavnatým chrustnutím do&nbsp;dřeně. Vzduch, který právě vdechuje, sládne vzpomínkou na&nbsp;to&nbsp;děvče, a&nbsp;Božka je&nbsp;v&nbsp;něm přítomna s&nbsp;neobyčejnou zřetelností. Je&nbsp;příjemné nosit něco takového v&nbsp;sobě, už&nbsp;proto, že&nbsp;tato hra je&nbsp;nejnevinnější ze&nbsp;všech, do&nbsp;nichž se&nbsp;v&nbsp;Bytni pustil, a&nbsp;nejvíce uspokojuje jeho ješitnost. Tělo mu&nbsp;uniká, ale to&nbsp;je&nbsp;jen takový líbezný obrázek, asi tak jako kvetoucí jabloň nebo sluncem ozářený oblak na&nbsp;modrém nebi; očím dělá dobře, mohou-li se&nbsp;vykoupat v&nbsp;kráse, jenom kdyby nebylo toho tichého tíhnutí stesku, který se&nbsp;za&nbsp;ní&nbsp;táhne jako svatební vlečka. Nesmí však dopustit, aby ztratil její cit, musí jej živit opatrně, už&nbsp;první zkušenost mu&nbsp;pověděla, kolik nebezpečí se&nbsp;skrývá v&nbsp;takové kratochvilné hříčce.</span></p>
          <p class="chunk" data-nb-ref-number="196" data-nb-words="33" data-nb-chars="194"><span class="idea" data-nb-ref-number="196" id="idea196" data-nb-words="33" data-nb-chars="194">– Co&nbsp;je&nbsp;tohle za&nbsp;figuru? řekne někdo vedle strážníkova ramene, a&nbsp;když Tlachač shlédne ze&nbsp;své výšky, vidí vedle sebe Karlíčka Nykla, toho hráče, který drží bank na&nbsp;jednadvacet v&nbsp;Radničním sklepě.</span></p>
          <p class="chunk" data-nb-ref-number="197" data-nb-words="68" data-nb-chars="412"><span class="idea" data-nb-ref-number="197" id="idea197" data-nb-words="68" data-nb-chars="412">– Vypadá jako šmírák a&nbsp;směje se&nbsp;jak blázen, pokračuje pan Karel Nykl nezdolán a&nbsp;neodražen strážníkovým pohrdavým pohledem. Kvis v&nbsp;tuto chvíli opravdu vystavuje svůj úsměv na&nbsp;odiv celému náměstí a&nbsp;vykračuje si&nbsp;k&nbsp;svému oblíbenému zastaveníčku u&nbsp;mochnovské kašny. Ale Tlachač nemá chuť pouštět se&nbsp;do&nbsp;rozprávky s&nbsp;chlapíkem, o&nbsp;kterém mu&nbsp;četníci řekli, že&nbsp;je&nbsp;to&nbsp;kvítko hodné bedlivého pozoru, a&nbsp;prodávat mu&nbsp;své rozumy.</span></p>
          <p class="chunk" data-nb-ref-number="198" data-nb-words="18" data-nb-chars="87"><span class="idea" data-nb-ref-number="198" id="idea198" data-nb-words="18" data-nb-chars="87">– No, vás se&nbsp;tu&nbsp;taky ještě nikdo nezeptal, co&nbsp;jste vlastně zač a&nbsp;odkud jste sem přišel.</span></p>
          <p class="chunk" data-nb-ref-number="199" data-nb-words="83" data-nb-chars="505"><span class="idea" data-nb-ref-number="199" id="idea199" data-nb-words="83" data-nb-chars="505">Karlíček sebou uštknutě trhne. Začnou-li s&nbsp;ním uniformovaní takovýmhle tónem, je&nbsp;vždycky líp utéci se&nbsp;k&nbsp;pokoře a&nbsp;hledět se&nbsp;co&nbsp;nejrychleji ztratit. Ale tenhle přece nevypadá tak zle. Dokonce už&nbsp;jim několikrát kibicoval a&nbsp;tvářil se, jako by&nbsp;se&nbsp;tam nehrálo nic horšího než „černý Petr“. V&nbsp;těchhle chlapech aby se&nbsp;čert vyznal. Nakonec i&nbsp;takové obecní nemehlo, které je&nbsp;tak dobré, aby nadávalo trhovcům a&nbsp;roznášelo po&nbsp;domech vyhlášky, by&nbsp;bylo s&nbsp;to zavařit našinci nějakou nepříjemnost. Musíš na&nbsp;něj polehoučku.</span></p>
          <p class="chunk" data-nb-ref-number="200" data-nb-words="17" data-nb-chars="91"><span class="idea" data-nb-ref-number="200" id="idea200" data-nb-words="17" data-nb-chars="91">– Na&nbsp;mne se&nbsp;můžete zeptat hostinského ze&nbsp;Sklepa, začne Karlíček široce a&nbsp;bodře, ten mě&nbsp;zná.</span></p>
          <p class="chunk" data-nb-ref-number="201" data-nb-words="25" data-nb-chars="153"><span class="idea" data-nb-ref-number="201" id="idea201" data-nb-words="25" data-nb-chars="153">Ale s&nbsp;Tlachačem dnes není pořízení, pohled na&nbsp;Kvise, bavícího se&nbsp;uprostřed náměstí se&nbsp;starostou, naplnil ho&nbsp;zlobou, která se&nbsp;v&nbsp;něm stále ještě převaluje.</span></p>
          <p class="chunk" data-nb-ref-number="202" data-nb-words="44" data-nb-chars="248"><span class="idea" data-nb-ref-number="202" id="idea202" data-nb-words="44" data-nb-chars="248">– Mně nemusí nikdo radit, kde se&nbsp;mám ptát. Tady děláte valcháře<sup id="fnref:2"><a href="#fn:2" class="footnote-ref" role="doc-noteref">2</a></sup>. Dal jste se&nbsp;dohromady s&nbsp;hostinským ze&nbsp;Sklepa a&nbsp;s&nbsp;řezníkem Málkem svlíkáte Pepka Dastychů. Z&nbsp;Chudějovic už&nbsp;vám vylili boty, tam nesmíte ani páchnout. Tak to&nbsp;jste musel mít něco navíc.</span></p>
          <p class="chunk" data-nb-ref-number="203" data-nb-words="63" data-nb-chars="360"><span class="idea" data-nb-ref-number="203" id="idea203" data-nb-words="63" data-nb-chars="360">Za&nbsp;Tlachačovy řeči střídá Karlíček Nykl barvy. Začal kulovým králem chlapíka, který se&nbsp;naučil předstírat jistotu a&nbsp;budit důvěru, pak v&nbsp;něm vztek vynesl červené eso, div mu&nbsp;hlava nepukla krví, ale zelená sedma mu&nbsp;zůstala na&nbsp;konec a&nbsp;nic dobrého mu&nbsp;z&nbsp;ní nekouká. Chtěl by&nbsp;zatřepat rukávem a&nbsp;dopravit do&nbsp;hry něco solidnějšího, cítí však, že&nbsp;mu&nbsp;v&nbsp;něm nic nezůstalo.</span></p>
          <p class="chunk" data-nb-ref-number="204" data-nb-words="24" data-nb-chars="129"><span class="idea" data-nb-ref-number="204" id="idea204" data-nb-words="24" data-nb-chars="129">– Vy&nbsp;jste na&nbsp;mne jako na&nbsp;cizího, zkouší to, jak může. Člověk má&nbsp;někdy smůlu, lidi jsou falešný a&nbsp;spravedlnosti se&nbsp;jeden nedovolá.</span></p>
          <p class="chunk" data-nb-ref-number="205" data-nb-words="29" data-nb-chars="159"><span class="idea" data-nb-ref-number="205" id="idea205" data-nb-words="29" data-nb-chars="159">– Jste tady cizí, odpoví Tlachač neúprosně, na&nbsp;tom se&nbsp;nedá nic změnit. A&nbsp;jinak se&nbsp;vás na&nbsp;nic neptám. Jenom bejt váma, bych na&nbsp;tu&nbsp;spravedlnost moc nepokřikoval.</span></p>
          <p class="chunk" data-nb-ref-number="206" data-nb-words="123" data-nb-chars="717"><span class="idea" data-nb-ref-number="206" id="idea206" data-nb-words="123" data-nb-chars="717">Pana Nykla naučilo mnoho trpkých zkušeností poznávat, kdy je&nbsp;lépe nechat všeho a&nbsp;vypadnout ze&nbsp;hry, ale&nbsp;– jak by&nbsp;sám řekl&nbsp;– neví teď zrovna kudy na&nbsp;to. Uražená ješitnost v&nbsp;něm prská, jako by&nbsp;si&nbsp;šňupla pepře, nechce se&nbsp;mu&nbsp;připustit, že&nbsp;se&nbsp;mohl dát vyjukat a&nbsp;zahnat takovým balíkem v&nbsp;uniformě, který se&nbsp;pořádnému strážníkovi podobá asi tak jako děvečka v&nbsp;podělávkách špičkové tanečnici. Nejradši by&nbsp;ho&nbsp;něčím majznul a&nbsp;vzal roha, jenomže člověk není vždycky pánem svých skutků a&nbsp;nemůže dělat, co&nbsp;se&nbsp;mu&nbsp;zachce. Karlíček Nyklů pil z&nbsp;mnoha pramenů moudrosti a&nbsp;dospěl už&nbsp;dávno k&nbsp;poznatku, že&nbsp;nepodaří-li se&nbsp;ti&nbsp;přeskočit, musíš podlézt. Promění se&nbsp;rázem v&nbsp;uraženou nevinnost, v&nbsp;toho, jemuž všichni ubližují, a&nbsp;řekne lichotivě:</span></p>
          <p class="chunk" data-nb-ref-number="207" data-nb-words="41" data-nb-chars="232"><span class="idea" data-nb-ref-number="207" id="idea207" data-nb-words="41" data-nb-chars="232">– Pane strážmistr, vy&nbsp;jste se&nbsp;dnes nějak špatně vyspal. Já&nbsp;vám přece nestojím za&nbsp;to, abyste se&nbsp;rozčiloval. Kdybyste dovolil, pozval bych vás na&nbsp;jednu vestoje ke&nbsp;Koníčkovi, jen tak, abyste si&nbsp;spravil chuť a&nbsp;díval se&nbsp;veselejc na&nbsp;svět.</span></p>
          <p class="chunk" data-nb-ref-number="208" data-nb-words="98" data-nb-chars="573"><span class="idea" data-nb-ref-number="208" id="idea208" data-nb-words="98" data-nb-chars="573">Musíme přiznat panu Nyklovi, že&nbsp;jeho znalost lidí i&nbsp;světa byla vskutku značná, že&nbsp;odhadl svého soka správně a&nbsp;že ho, jako zkušený koňař koně, popadl právě tak, aby ho&nbsp;přiměl k&nbsp;povolnosti. Jedna vestoje, jak známo, nemůže nikdy škodit a&nbsp;Tlachač je&nbsp;k&nbsp;ní ochoten v&nbsp;kteroukoli dobu denní nebo noční. Už&nbsp;mu&nbsp;začínají plihnout nasupené tváře a&nbsp;měknout srdce, ale když se&nbsp;otočí k&nbsp;panu Nyklovi, k&nbsp;němuž dosud stál vytrvale bokem, a&nbsp;pohlédne naň zpříma, jeho povolnost se&nbsp;začne vytrácet, lákadlo nabídky mění barvu, oprýská a&nbsp;zježatí v&nbsp;nehoráznou drzost. Odhrne pohrdavě rty a&nbsp;řekne:</span></p>
          <p class="chunk" data-nb-ref-number="209" data-nb-words="41" data-nb-chars="207"><span class="idea" data-nb-ref-number="209" id="idea209" data-nb-words="41" data-nb-chars="207">– Na&nbsp;vás bych se&nbsp;nedíval vesele ani po&nbsp;třech. Ale něco vám řeknu: Mažte si&nbsp;tu&nbsp;ty&nbsp;svoje kartičky, dokud na&nbsp;vás nikdo neukáže prstem, nic mi&nbsp;do&nbsp;toho není. Jen vás pámbu chraň, začít si&nbsp;tu&nbsp;s&nbsp;jinejma blbin­kama.</span></p>
          <p class="chunk" data-nb-ref-number="210" data-nb-words="82" data-nb-chars="467"><span class="idea" data-nb-ref-number="210" id="idea210" data-nb-words="82" data-nb-chars="467">Karlíček Nykl se&nbsp;dívá, jak se&nbsp;ten moula nese ve&nbsp;své oknoflíkované blůze. Vytáhl se&nbsp;na&nbsp;něho a&nbsp;teď se&nbsp;napíná, jako by&nbsp;mu&nbsp;patřila Byteň. Hráč vystřelí tenký trysk z&nbsp;pravého koutku a&nbsp;pustí se&nbsp;přes náměstí k&nbsp;Radničnímu sklepu, snaže se&nbsp;vypadat co&nbsp;nejdůstojněji. V&nbsp;Tlachačovi se&nbsp;zatím široce rozloží spokojenost se&nbsp;sebou samým a&nbsp;zapomene chvíli na&nbsp;Kvise i&nbsp;na to, že&nbsp;včera odpoledne, když měl volno, zkoušel doma, dovede-li ještě vyklepat z&nbsp;drátu paklíč a&nbsp;otevřít jím zámek.</span></p>
          <p class="chunk" data-nb-ref-number="211" data-nb-words="185" data-nb-chars="1112"><span class="idea" data-nb-ref-number="211" id="idea211" data-nb-words="185" data-nb-chars="1112">Zapomněl na&nbsp;Kvise, jen ať&nbsp;všichni zapomínají na&nbsp;Kvise, zato ten pán nezapomene na&nbsp;nikoho z&nbsp;nich. Tady si&nbsp;odbývá svou pravidelnou mezihru s&nbsp;mochnovskou kašnou, dokonce se&nbsp;dnes usadil na&nbsp;jednu ze&nbsp;dvou laviček, na&nbsp;nichž hlásají popukaná bílá písmena, že&nbsp;byly věnovány byteňskou Živnostensko-zemědělskou záložnou. Pěnkava, která si&nbsp;přivlastnila tento kout parčíku dávno před ním, uvykla již jeho přítomnosti a&nbsp;slétá nyní, když ho&nbsp;vidí, na&nbsp;kraj kašny, kde poskakuje, pokřikuje naň tázavě a&nbsp;občas skloní hlavičku k&nbsp;hladině a&nbsp;pije. Emanuelu Kvisovi je&nbsp;však lhostejné to&nbsp;ptáče i&nbsp;ten cípek přírody, k&nbsp;jehož pohostinství se&nbsp;na&nbsp;tu&nbsp;chvíli utekl. Listuje ve&nbsp;svém rozhovoru se&nbsp;starostou a&nbsp;usmívá se. Jak byl poděšen ten člověk, jaká v&nbsp;něm byla úzkost a&nbsp;jaký strach. Tři prameny kašny zpívají jedním hlasem o&nbsp;spěchu času, od&nbsp;zelinářských stánků sem šlehne pronikavý ženský smích, život města se&nbsp;větví a&nbsp;narůstá v&nbsp;Kvisovi. Toť strom, jehož ovoce bude sklízet, cítí, jak se&nbsp;blíží den, kdy první plody mu&nbsp;samy spadnou do&nbsp;nastavených dlaní. A&nbsp;pak dál, není pro něho zastavení, jako není odpočinku tady pro ty&nbsp;tři zpívající prameny.</span></p>
          <p class="chunk" data-nb-ref-number="212" data-nb-words="19" data-nb-chars="125"><span class="idea" data-nb-ref-number="212" id="idea212" data-nb-words="19" data-nb-chars="125">Někdo sem vpadne prudkými kroky, pěnkava vzlétne s&nbsp;úzkostným pokřikem a&nbsp;Kvis, nemile vyrušen ze&nbsp;svého snění, pozdvihne hlavu.</span></p>
          <p class="chunk" data-nb-ref-number="213" data-nb-words="18" data-nb-chars="99"><span class="idea" data-nb-ref-number="213" id="idea213" data-nb-words="18" data-nb-chars="99">– Tady jste, řekne statkář Dastych bez pozdravu, hned jsem si&nbsp;povídal, že&nbsp;tady bych vás mohl najít.</span></p>
          <p class="chunk" data-nb-ref-number="214" data-nb-words="11" data-nb-chars="71"><span class="idea" data-nb-ref-number="214" id="idea214" data-nb-words="11" data-nb-chars="71">Kvis na&nbsp;něho pohlédne s&nbsp;nezakrývaným vztekem, ale odpoví celkem klidně:</span></p>
          <p class="chunk" data-nb-ref-number="215" data-nb-words="11" data-nb-chars="60"><span class="idea" data-nb-ref-number="215" id="idea215" data-nb-words="11" data-nb-chars="60">– Něco se&nbsp;vám podařilo, jak vidím. Jste ve&nbsp;znamenité náladě.</span></p>
          <p class="chunk" data-nb-ref-number="216" data-nb-words="62" data-nb-chars="348"><span class="idea" data-nb-ref-number="216" id="idea216" data-nb-words="62" data-nb-chars="348">Dastych má&nbsp;na&nbsp;sobě sváteční šaty. Klobouk si&nbsp;posunul trochu do&nbsp;týla a&nbsp;stojí před Kvisem široce rozkročen. Modrá světýlka opilosti tančí v&nbsp;mokřině jeho očí, ale občas je&nbsp;pohltí zášleh bílého plamene, jako by&nbsp;někdo otevřel a&nbsp;opět přirazil dvířka tavící pece. Ten žár je&nbsp;příliš silný pro Kvise a&nbsp;trochu ho&nbsp;děsí. Přivírá před ním víčka a&nbsp;hledí do&nbsp;země.</span></p>
          <p class="chunk" data-nb-ref-number="217" data-nb-words="14" data-nb-chars="74"><span class="idea" data-nb-ref-number="217" id="idea217" data-nb-words="14" data-nb-chars="74">– Dostal jsem je, na&nbsp;mne si&nbsp;nepřijdou, vykřikne statkář a&nbsp;Kvis se&nbsp;přikrčí.</span></p>
          <p class="chunk" data-nb-ref-number="218" data-nb-words="23" data-nb-chars="113"><span class="idea" data-nb-ref-number="218" id="idea218" data-nb-words="23" data-nb-chars="113">– Ne&nbsp;tak hlasitě, prosím. Je&nbsp;to&nbsp;jen pro nás dva. Říkal jsem vám přece, že&nbsp;se&nbsp;vám podaří všechno, co&nbsp;si&nbsp;usmyslíte.</span></p>
          <p class="chunk" data-nb-ref-number="219" data-nb-words="13" data-nb-chars="90"><span class="idea" data-nb-ref-number="219" id="idea219" data-nb-words="13" data-nb-chars="90">Statkář se&nbsp;rozhlédne spiklenecky a&nbsp;ve své podnapilosti přejme ihned Kvisův přitlumený tón.</span></p>
          <p class="chunk" data-nb-ref-number="220" data-nb-words="19" data-nb-chars="104"><span class="idea" data-nb-ref-number="220" id="idea220" data-nb-words="19" data-nb-chars="104">– Zkazili mi&nbsp;půjčku u&nbsp;zdejší záložny, ale já&nbsp;si&nbsp;zajel do&nbsp;Chudějovic. S&nbsp;tím nepočítali. Hlavně ne&nbsp;tamten.</span></p>
          <p class="chunk" data-nb-ref-number="221" data-nb-words="9" data-nb-chars="53"><span class="idea" data-nb-ref-number="221" id="idea221" data-nb-words="9" data-nb-chars="53">A&nbsp;ukáže palcem přes rameno na&nbsp;budovu okresního soudu.</span></p>
          <p class="chunk" data-nb-ref-number="222" data-nb-words="40" data-nb-chars="225"><span class="idea" data-nb-ref-number="222" id="idea222" data-nb-words="40" data-nb-chars="225">– Teď už&nbsp;mě&nbsp;nikdo nezastaví. Potřeboval jsem jenom dost peněz, abych předržel počáteční smůlu. Protože jak jednou začnu vyhrávat, budu vyhrávat pořád. Kdyby je&nbsp;býval měl on, mohlo to&nbsp;už&nbsp;být hotovo a&nbsp;já se&nbsp;o&nbsp;to nemusel starat.</span></p>
          <p class="chunk" data-nb-ref-number="223" data-nb-words="2" data-nb-chars="6"><span class="idea" data-nb-ref-number="223" id="idea223" data-nb-words="2" data-nb-chars="6">– Kdo?</span></p>
          <p class="chunk" data-nb-ref-number="224" data-nb-words="13" data-nb-chars="83"><span class="idea" data-nb-ref-number="224" id="idea224" data-nb-words="13" data-nb-chars="83">Dastych se&nbsp;rozhlédne podezíravě kolem sebe, nakloní se&nbsp;ke&nbsp;Kvi­sovi a&nbsp;šeptne prudce:</span></p>
          <p class="chunk" data-nb-ref-number="225" data-nb-words="2" data-nb-chars="7"><span class="idea" data-nb-ref-number="225" id="idea225" data-nb-words="2" data-nb-chars="7">– Děda.</span></p>
          <p class="chunk" data-nb-ref-number="226" data-nb-words="89" data-nb-chars="481"><span class="idea" data-nb-ref-number="226" id="idea226" data-nb-words="89" data-nb-chars="481">Kvisovi je, jako by&nbsp;ho&nbsp;popadly nějaké ocelové silné ruce a&nbsp;začaly ho&nbsp;roztáčet v&nbsp;překotném kole. Teď ho&nbsp;pustily, ale všechno v&nbsp;něm a&nbsp;kolem něho se&nbsp;točí dál a&nbsp;křičí:&nbsp;– Řekni mi, kde jsi, pověz, kde jsme! Vidíš, jaký nesmysl je&nbsp;čas! Nic v&nbsp;něm neutone, nic nezmizí, sám teče proti svému vlastnímu proudu. Toť Pepkova pravda o&nbsp;jednom vlaku, který se&nbsp;řítí dvěma směry po&nbsp;jedné koleji, a&nbsp;tobě se&nbsp;v&nbsp;ní nějak příliš zalíbilo. Musíš dát bedlivý pozor, abys vyskočil včas, ty&nbsp;černý cestující.</span></p>
          <p class="chunk" data-nb-ref-number="227" data-nb-words="24" data-nb-chars="127"><span class="idea" data-nb-ref-number="227" id="idea227" data-nb-words="24" data-nb-chars="127">Vstane, opře se&nbsp;o&nbsp;hůlku a&nbsp;vypínaje se&nbsp;ve&nbsp;svém sáčku vypadá, jako by&nbsp;narůstal statkáři přes hlavu, třeba mu&nbsp;sahá sotva po&nbsp;bradu.</span></p>
          <p class="chunk" data-nb-ref-number="228" data-nb-words="22" data-nb-chars="116"><span class="idea" data-nb-ref-number="228" id="idea228" data-nb-words="22" data-nb-chars="116">– Nu, a&nbsp;teď už&nbsp;byste měl jít domů, řekne drsně. Nechci, aby nás lidé vídali příliš často pohromadě. Vznikly by&nbsp;řeči.</span></p>
          <p class="chunk" data-nb-ref-number="229" data-nb-words="12" data-nb-chars="69"><span class="idea" data-nb-ref-number="229" id="idea229" data-nb-words="12" data-nb-chars="69">– Kašlu na&nbsp;všecky, vykřikne statkář. Ukážu jim, kdo je&nbsp;Pepek Dastych.</span></p>
          <p class="chunk" data-nb-ref-number="230" data-nb-words="17" data-nb-chars="86"><span class="idea" data-nb-ref-number="230" id="idea230" data-nb-words="17" data-nb-chars="86">Ale pak pohlédne do&nbsp;Kvisových očí, otevře se&nbsp;mu&nbsp;černě pod nohama a&nbsp;hlava se&nbsp;mu&nbsp;zamotá.</span></p>
          <p class="chunk" data-nb-ref-number="231" data-nb-words="19" data-nb-chars="103"><span class="idea" data-nb-ref-number="231" id="idea231" data-nb-words="19" data-nb-chars="103">– Já&nbsp;už&nbsp;tedy jdu, zabreptá, pokusí se&nbsp;hmátnout po&nbsp;klobouku, nechá však toho a&nbsp;vyjde potácivě z&nbsp;parčíku.</span></p>
          <hr>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="232" data-nb-words="5" data-nb-chars="23"><span class="idea" data-nb-ref-number="232" id="idea232" data-nb-words="5" data-nb-chars="23"><p>Z&nbsp;bronzu. Pozn. red. <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="233" data-nb-words="6" data-nb-chars="36"><span class="idea" data-nb-ref-number="233" id="idea233" data-nb-words="6" data-nb-chars="36"><p>Hazardní karetní hráč. <em>Pozn. red.</em> <a href="#fnref:2" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./svedek_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>