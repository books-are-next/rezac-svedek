<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="KAPITOLA PÁTÁ Nepřekročitelná hranice">
    <meta name="apple-mobile-web-app-capable" content="yes">
    <title>KAPITOLA PÁTÁ Nepřekročitelná hranice</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Václav Řezáč: Svědek">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Svědek">
    <meta property="og:title" content="Svědek">
    <meta property="og:type" content="book">
    <meta property="og:book:author" content="Václav Řezáč">
    <meta property="twitter:title" content="Václav Řezáč: Svědek">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./svedek_008.html">
    <link rel="next" href="./svedek_010.html">
    <meta name="nb-order" content="5">
    <link rel="self" href="svedek_009.html">
    <meta name="nb-identifier" content="rezac-svedek-629fb4a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="10107" data-nb-chars="57946">
    <nav role="doc-toc">
      <ul class="plain section">
        <li><a href="svedek_005.html">Měsíčná noc</a></li>
        <li><a href="svedek_006.html">Bratři</a></li>
        <li><a href="svedek_007.html">Zahradní slavnost</a></li>
        <li><a href="svedek_008.html">Starostovo odpoledne</a></li>
        <li><a href="svedek_009.html">Nepřekročitelná hranice</a></li>
        <li><a href="svedek_010.html">Všechny cesty vedou na náměstí</a></li>
        <li><a href="svedek_011.html">Zvon spravedlivého</a></li>
        <li><a href="svedek_012.html">Hořící strom</a></li>
        <li><a href="svedek_013.html">Druhá měsíčná noc</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./svedek_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="37"><span class="idea" data-nb-ref-number="1" id="idea1" data-nb-words="4" data-nb-chars="37">KAPITOLA PÁTÁ Nepřekročitelná hranice</span></h1>
        <section>
          <p class="chunk" data-nb-ref-number="2" data-nb-words="193" data-nb-chars="1171"><span class="idea" data-nb-ref-number="2" id="idea2" data-nb-words="193" data-nb-chars="1171">Otevřeným oknem proudí do&nbsp;světnice vůně srpnového rána a&nbsp;počíná si&nbsp;tu&nbsp;jako fretka, jež byla puštěna do&nbsp;jezevčího doupěte. Slídí z&nbsp;kouta do&nbsp;kouta a&nbsp;štve odtud ztuchlý pach noci. Nejtek si&nbsp;zalezl na&nbsp;židli k&nbsp;oknu, dopíjí zbytek černé kávy (ta bílá brynda je&nbsp;zrovna tak dobrá pro ženské) a&nbsp;kouří cigaretu. Aby se&nbsp;dostal na&nbsp;své místo, musí se&nbsp;protáhnout nízkou mezerou mezi čelem postele a&nbsp;rohem stolu, postaveného před oknem. Tady sedá v&nbsp;létě nejraději, přímo u&nbsp;pramene čerstvého vzduchu a&nbsp;z&nbsp;cesty oběma ženským, jež se&nbsp;pletou jedna druhé, jak stelou postele, zametají to&nbsp;málo, co&nbsp;zbývá z&nbsp;podlahy mezi nábytkem, a&nbsp;myjí nádobí. Nad jednou z&nbsp;postelí visí kříž. Jeho břevna jsou jakoby upletena z&nbsp;listů vypálených do&nbsp;dřeva, ale z&nbsp;porcelánových údů Ukřižovaného vypadávají hřebíky, takže většinu času visí za&nbsp;jednu ruku. Panna Maria na&nbsp;protější stěně v&nbsp;rámu s&nbsp;přesahujícími konci a&nbsp;pod sklem, prasklým klikatou čarou, shlíží barvotiskově vlídně na&nbsp;své utrpení. Rozhrnula si&nbsp;na&nbsp;prsou nebesky modré roucho a&nbsp;ukazuje oblé, karmínové srdce, věnčené září a&nbsp;trnovou korunou a&nbsp;protknuté sedmi stejnými mečíky. Od&nbsp;několika trnů kanou krůpěje krve, mečíky nezpůsobily viditelného zranění.</span></p>
          <p class="chunk" data-nb-ref-number="3" data-nb-words="171" data-nb-chars="1000"><span class="idea" data-nb-ref-number="3" id="idea3" data-nb-words="171" data-nb-chars="1000">Zčernalá mucholapka splývá od&nbsp;stropu nad malou plotýnkou, zasazenou do&nbsp;rohu světnice vedle dveří. Božka se&nbsp;jí&nbsp;uhýbá navyklým pohybem hlavy, když odkládá na&nbsp;krůvek umyté talíře, hrnky a&nbsp;lžíce. Má&nbsp;na&nbsp;sobě šedé bavlněné šaty, potištěné tmavým drobným vzorkem, metr té&nbsp;látky za&nbsp;tři koruny i&nbsp;u&nbsp;Harazima, který má&nbsp;v&nbsp;Bytni monopolní postavení. Přepásala se&nbsp;zástěrou, a&nbsp;jak se&nbsp;shýbá nad dřez, postavený na&nbsp;nízké stoličce, její bosé nohy svítí v&nbsp;tom šeru u&nbsp;plotny bělostnou nahotou až&nbsp;vysoko nad podkolení. Když tam Nejtek pohlédne přes hubené boky své ženy, která klečíc vytírá vlhkým hadrem pod postelí, zatne volnou pěst a&nbsp;div nezasykne, jako by&nbsp;se&nbsp;připálil. Odvrátí raději hlavu a&nbsp;dívá se&nbsp;do&nbsp;modra srpnového rána, do&nbsp;nekonečně hlubokého a&nbsp;nekonečně rozlehlého modra. A&nbsp;obruč úzkosti mu&nbsp;sevře prsa. To&nbsp;ze&nbsp;života, do&nbsp;kterého byl obléknut, ze&nbsp;života příliš úzkého pro všechno, čeho by&nbsp;se&nbsp;mu&nbsp;chtělo. Nadýmej a&nbsp;naparuj se&nbsp;v&nbsp;něm, jak chceš, trhej a&nbsp;cloumej jím, snad na&nbsp;tobě praskne, ale nového se&nbsp;ti&nbsp;nedostane.</span></p>
          <p class="chunk" data-nb-ref-number="4" data-nb-words="148" data-nb-chars="811"><span class="idea" data-nb-ref-number="4" id="idea4" data-nb-words="148" data-nb-chars="811">Jaký by&nbsp;vlastně měl být život, po&nbsp;jakém Nejtek prahne? Jednou takový a&nbsp;podruhé jiný, nelze ho&nbsp;popsat slovy, která se&nbsp;stačí líhnout v&nbsp;Nejtkově mozku. Především se&nbsp;měl narodit na&nbsp;jiné posteli. Proč si&nbsp;člověk nemůže vybrat svůj úděl? On, Nejtek, byl vykopnut do&nbsp;světa jako nezdárný syn z&nbsp;rodného domu. Kdo sebral jeho dědictví? A&nbsp;pak se&nbsp;mu&nbsp;bude plést takový flanďák kolem dveří a&nbsp;kázat, jak má&nbsp;být živ, myslí si&nbsp;s&nbsp;nikdy nevyhasínajícím vztekem na&nbsp;děkana Brůžka. Není přece lenoch ani nedomrlý schour. Dovede se&nbsp;postavit ke&nbsp;každé práci a&nbsp;zatočit s&nbsp;ní, až&nbsp;druzí bručí závistí, u&nbsp;žádné však nevydrží. Pokaždé se&nbsp;někde uvnitř něho zlomí pružina zájmu, neví, proč by&nbsp;měl dělat dál, proč by&nbsp;měl vůbec dělat, báň radosti mu&nbsp;zvětrá nad hlavou a&nbsp;sesype se&nbsp;naň v&nbsp;prachu a&nbsp;popelu, musí jít a&nbsp;pít, pít a&nbsp;pít, aby se&nbsp;nezadusil.</span></p>
          <p class="chunk" data-nb-ref-number="5" data-nb-words="100" data-nb-chars="506"><span class="idea" data-nb-ref-number="5" id="idea5" data-nb-words="100" data-nb-chars="506">Červ hlodá na&nbsp;všem, nač Nejtek pohlédne. Věci i&nbsp;lidé se&nbsp;stavějí proti sobě, sotva sis usmyslel, že&nbsp;je&nbsp;uchopíš a&nbsp;setrváš u&nbsp;nich. Krása se&nbsp;drobí nebo ti&nbsp;uniká, je&nbsp;vždycky někde jinde, než ji&nbsp;hledáš. Což nebyla krásná tvá žena, když ses na&nbsp;ni&nbsp;poprvé zahleděl, a&nbsp;co je&nbsp;z&nbsp;ní dnes? Že&nbsp;je&nbsp;to&nbsp;tvá vina? A&nbsp;kdo tedy je&nbsp;vinen tím, co&nbsp;v&nbsp;sobě nosíš? Někde je&nbsp;tvá příležitost, jíž by&nbsp;se&nbsp;mohl tvůj život proměnit a&nbsp;ustálit, ale co&nbsp;když ji&nbsp;nikdy nepotkáš? Někde je&nbsp;krása, věčná a&nbsp;neproměnná, jenomže která cesta k&nbsp;ní vede?</span></p>
          <p class="chunk" data-nb-ref-number="6" data-nb-words="185" data-nb-chars="1037"><span class="idea" data-nb-ref-number="6" id="idea6" data-nb-words="185" data-nb-chars="1037">Snad proto Nejtek tak rád pižlá nožem po&nbsp;špalíčcích dřeva, snad v&nbsp;těch štípankách a&nbsp;loučích hledá její podobu a&nbsp;tvar. Nikdo nikdy neviděl, že&nbsp;by&nbsp;něco takového vyšlo z&nbsp;toho nimrání a&nbsp;hraní. I&nbsp;když snad někdy dokončí, co&nbsp;začal, shledá vždycky, že&nbsp;krása se&nbsp;skryla někde hlouběji a&nbsp;zanechala mu&nbsp;jen svůj bolestný a&nbsp;výsměšný rub. Stopí svůj výtvor v&nbsp;kapse a&nbsp;víc naň nepohlédne; až&nbsp;večer, když přikládá do&nbsp;plotny, sedě na&nbsp;dojičce nad hromadou klestí, vyčíhá si&nbsp;nestřežený okamžik a&nbsp;vhodí na&nbsp;žhavinu to&nbsp;nezdařené dítko své tápavé touhy. A&nbsp;dívá se&nbsp;pak, jak plameny je&nbsp;zahalí svými žlutými a&nbsp;šarlatovými plášti, královským hávem zkázy, a&nbsp;když přestane dutí ohně a&nbsp;zbude jen čistý žár, který ti&nbsp;naposledy vydá tvar předmětu, dříve ještě než s&nbsp;ním nastoupí společnou cestu zániku na&nbsp;onom rozhraní, než je&nbsp;pokryje šedá pokožka popelu, zdá se&nbsp;někdy Nejtkovi, jako by&nbsp;za­hlédl tu&nbsp;podobu, již marně stíhá a&nbsp;nožem loudí na&nbsp;vzdoru dřeva. Ale zbortí se&nbsp;a&nbsp;zmizí dříve, než najde odvahu, aby po&nbsp;ní&nbsp;hmátl a&nbsp;vylovil ji&nbsp;z&nbsp;žáru, který ji&nbsp;zrodil a&nbsp;nyní pohlcuje.</span></p>
          <p class="chunk" data-nb-ref-number="7" data-nb-words="20" data-nb-chars="119"><span class="idea" data-nb-ref-number="7" id="idea7" data-nb-words="20" data-nb-chars="119">Božka se&nbsp;přehoupne čtyřmi kroky od&nbsp;plotny ke&nbsp;stolu, prosmýkne se&nbsp;kolem matky, jež zastýlá postele, a&nbsp;stojí nad Nejtkem:</span></p>
          <p class="chunk" data-nb-ref-number="8" data-nb-words="7" data-nb-chars="30"><span class="idea" data-nb-ref-number="8" id="idea8" data-nb-words="7" data-nb-chars="30">– Dopite to, ať&nbsp;to&nbsp;mužu umejt.</span></p>
          <p class="chunk" data-nb-ref-number="9" data-nb-words="98" data-nb-chars="562"><span class="idea" data-nb-ref-number="9" id="idea9" data-nb-words="98" data-nb-chars="562">Mluví s&nbsp;ním drze a&nbsp;vyzývavě, ale nepohlédne na&nbsp;něho. Jako by&nbsp;pro ni&nbsp;nebyl víc než ten zbytek černé bryndy, který tu&nbsp;světí, aby jím zapil poslední hlt z&nbsp;cigarety. Je&nbsp;jí&nbsp;osmnáct let a&nbsp;je vyspělá a&nbsp;hezká, až&nbsp;strach. Bílá a&nbsp;růžová, s&nbsp;nezničitelnou pletí a&nbsp;světle kaštanovými vlasy, jimž stačí několik hrábnutí hřebene, aby se&nbsp;spojily v&nbsp;účes, jaký se&nbsp;jí&nbsp;právě líbí. Ranní světlo, prosycené sluncem, zatím jen klouzajícím po&nbsp;zdech chudobince, ji&nbsp;dělá svěží, jako by&nbsp;právě vystoupila z&nbsp;koupele, ačkoli si&nbsp;sotva ošplíchla tváře a&nbsp;krk hrstkou vody z&nbsp;oprýskaného umyvadla.</span></p>
          <p class="chunk" data-nb-ref-number="10" data-nb-words="34" data-nb-chars="201"><span class="idea" data-nb-ref-number="10" id="idea10" data-nb-words="34" data-nb-chars="201">Nejtek vyhodí nedopalek cigarety otevřeným oknem, vyzunkne kávu jedním pijáckým douškem, ale nepouští hrnek z&nbsp;hrsti. Dívá se&nbsp;na&nbsp;Božku a&nbsp;vábí k&nbsp;sobě její pohled. Ta&nbsp;se&nbsp;však zatím pootočila a&nbsp;říká matce:</span></p>
          <p class="chunk" data-nb-ref-number="11" data-nb-words="13" data-nb-chars="71"><span class="idea" data-nb-ref-number="11" id="idea11" data-nb-words="13" data-nb-chars="71">– Mami, tu&nbsp;košili mi&nbsp;nezastýlejte. Přešplouchnu si&nbsp;ji&nbsp;a&nbsp;dám na&nbsp;bělidlo.</span></p>
          <p class="chunk" data-nb-ref-number="12" data-nb-words="37" data-nb-chars="208"><span class="idea" data-nb-ref-number="12" id="idea12" data-nb-words="37" data-nb-chars="208">Nejtek k&nbsp;ní znenadání přistrčí hrnek přes desku stolu, hrnek se&nbsp;v&nbsp;půli cesty překotí, jede však dál. Božka se&nbsp;prudce obrátí a&nbsp;zachytí jej v&nbsp;poslední chvíli před pádem. Vydechne z&nbsp;úleku a&nbsp;Nejtek se&nbsp;rozchechtá.</span></p>
          <p class="chunk" data-nb-ref-number="13" data-nb-words="18" data-nb-chars="73"><span class="idea" data-nb-ref-number="13" id="idea13" data-nb-words="18" data-nb-chars="73">– To&nbsp;máš za&nbsp;to, že&nbsp;seš drzá. A&nbsp;drzá seš, to&nbsp;jo. Máš čekat, až&nbsp;tě&nbsp;zavolám.</span></p>
          <p class="chunk" data-nb-ref-number="14" data-nb-words="36" data-nb-chars="200"><span class="idea" data-nb-ref-number="14" id="idea14" data-nb-words="36" data-nb-chars="200">Božka utře cípem zástěry trochu černého kalu, který se&nbsp;vylil z&nbsp;hrnku, pohodí beze slova hlavou a&nbsp;vrátí se&nbsp;k&nbsp;dřezu u&nbsp;plotny. Zůstaví za&nbsp;sebou rozvířený vzduch, plný jiné vůně, než jaká sem vtéká oknem.</span></p>
        </section>
        <section>
          <p class="chunk" data-nb-ref-number="15" data-nb-words="146" data-nb-chars="809"><span class="idea" data-nb-ref-number="15" id="idea15" data-nb-words="146" data-nb-chars="809">Je&nbsp;hodina, kdy slunce běží rovně Kostelní ulicí vzhůru, valí se&nbsp;a&nbsp;stoupá beze stínu celou její šířkou. Ženské odešly poklízet naproti ke&nbsp;Kvisovi, ale Nejtek trčí dál na&nbsp;svém místě u&nbsp;okna. Stačí mu, aby se&nbsp;jen docela málo vyklonil, a&nbsp;vidí Božku, přisedlou na&nbsp;bobku, jak pleje a&nbsp;kypří květinové záhonky před Kvisovým domkem. A&nbsp;vidí Kvise, který také sedí u&nbsp;otevřeného okna a&nbsp;dívá se&nbsp;na&nbsp;ni&nbsp;právě tak jako on. Děvče ví&nbsp;o&nbsp;nich obou a&nbsp;pracuje s&nbsp;hlavou skloněnou, jako by&nbsp;nebylo na&nbsp;světě nic jiného než ona a&nbsp;ty kopečky a&nbsp;trsy květin, jež políbeny jitřním sluncem mísí svou jemnou vůni s&nbsp;jitřivým pachem vlhké země, opíjejí Božku a&nbsp;probouzejí v&nbsp;ní nějaký lehký, prchavý sen, který nestačí sledovat ani odíti tvarem, protože je&nbsp;snad celý utkán jen z&nbsp;vůní, barev a&nbsp;perleťové mlhy, jaká zahaluje svět v&nbsp;osmnácti letech.</span></p>
          <p class="chunk" data-nb-ref-number="16" data-nb-words="49" data-nb-chars="241"><span class="idea" data-nb-ref-number="16" id="idea16" data-nb-words="49" data-nb-chars="241">– Měla by&nbsp;táhnout, myslí si&nbsp;Nejtek, jak se&nbsp;tak na&nbsp;ni&nbsp;dívá, a&nbsp;nenávidí ji&nbsp;v&nbsp;tu chvíli za&nbsp;všechna muka, jež mu&nbsp;působí svou mladou krásou a&nbsp;jež v&nbsp;sobě nedovede ulít žádnou kořalkou. Měla by&nbsp;táhnout, je&nbsp;už&nbsp;dost stará, aby se&nbsp;mohla starat o&nbsp;sebe.</span></p>
          <p class="chunk" data-nb-ref-number="17" data-nb-words="112" data-nb-chars="597"><span class="idea" data-nb-ref-number="17" id="idea17" data-nb-words="112" data-nb-chars="597">Ví&nbsp;však, že&nbsp;děvče nechce odejít proto, aby mohlo stát při matce, zaskočit za&nbsp;ni, kde se&nbsp;dá, a&nbsp;podepřít její slábnoucí síly. Ví, kolik těch sil spotřeboval on&nbsp;sám, ví&nbsp;to&nbsp;jasně a&nbsp;dobře, není takový slaboch, aby si&nbsp;to&nbsp;zastíral, a&nbsp;někdy mu&nbsp;to&nbsp;připadá jako tajemná, strašná kletba, jíž byl postižen. Jako by&nbsp;byl poslán na&nbsp;svět jen proto, aby se&nbsp;mstil za&nbsp;všechno, čeho se&nbsp;mu&nbsp;nedostane, právě na&nbsp;těch, které miloval, a&nbsp;trýzní, kterou jim působí, rozšiřoval jen své vlastní hoře. Hoře z&nbsp;čeho? Čert to&nbsp;vem! Cožpak Nejtek ví? Hoře tu&nbsp;prostě je&nbsp;a&nbsp;neuhasíš je&nbsp;ničím, ani prací, ani tím, že&nbsp;trápíš sebe i&nbsp;jiné.</span></p>
          <p class="chunk" data-nb-ref-number="18" data-nb-words="50" data-nb-chars="253"><span class="idea" data-nb-ref-number="18" id="idea18" data-nb-words="50" data-nb-chars="253">Ale kdyby ta&nbsp;holka zmizela, bylo by&nbsp;o&nbsp;jednu bědu míň. Vždyť už&nbsp;na&nbsp;její mámu nevloží ruku, to&nbsp;mu&nbsp;z&nbsp;ní navždycky vymáčkl ten zatracený flanďák, a&nbsp;dělat musí, ať&nbsp;je&nbsp;s&nbsp;ním, nebo sama, na&nbsp;tom se&nbsp;nedá nic měnit. Takové je&nbsp;dědictví postele, na&nbsp;níž se&nbsp;narodila.</span></p>
          <p class="chunk" data-nb-ref-number="19" data-nb-words="76" data-nb-chars="367"><span class="idea" data-nb-ref-number="19" id="idea19" data-nb-words="76" data-nb-chars="367">Jenom ta&nbsp;holka by&nbsp;měla jít z&nbsp;domu. Nepatří mezi ně&nbsp;a&nbsp;měla by&nbsp;si&nbsp;hledat jinde svůj žvanec, když pro nic jiného, tak proto, aby mu&nbsp;ta&nbsp;její mléčná kůže nesvítila do&nbsp;očí, kam se&nbsp;hne. Ožralé prase, říkají o&nbsp;něm lidé, ale on&nbsp;přece jen není takové zvíře, aby nevěděl, co&nbsp;může a&nbsp;co ne. Ale je&nbsp;to&nbsp;těžké, a&nbsp;jestli je&nbsp;nějaký bůh, tak musí vidět, jak je&nbsp;těžké snést to&nbsp;a&nbsp;vydržet.</span></p>
          <p class="chunk" data-nb-ref-number="20" data-nb-words="337" data-nb-chars="1866"><span class="idea" data-nb-ref-number="20" id="idea20" data-nb-words="337" data-nb-chars="1866">Vzpomeň si&nbsp;jenom na&nbsp;tu&nbsp;noc, bylo to&nbsp;v&nbsp;červnu nebo kdy, jak se&nbsp;tenkrát rozštěkali psi po&nbsp;celé Bytni. Taková dusná noc to&nbsp;byla, samá vůně a&nbsp;neklid, a&nbsp;měsíc svítil tak bíle, že&nbsp;se&nbsp;zdál skorem den. Stál v&nbsp;úplňku zrovna proti chudobinci a&nbsp;tekl jim do&nbsp;světnice, jako když mléko z&nbsp;putny vyléváš, svítící, zářivé mléko, nažloutlé přebytkem smetany. Ženské spaly, máma utahaná po&nbsp;denní šichtě a&nbsp;ta holka znavená mládím, jež si&nbsp;bere všeho příliš velké dávky. Nejtek bděl&nbsp;– jemu se&nbsp;spánek vyhýbá stále častěji&nbsp;– a&nbsp;poslouchal, jak ty&nbsp;dvě ženské dýchají, nenáviděl je, jak jen bdící dovede nenávidět spícího, a&nbsp;díval se, jak ten bílý proud teče do&nbsp;světnice a&nbsp;stoupá v&nbsp;její prostoře, píď po&nbsp;pídi leze vzhůru po&nbsp;Božčině posteli, až&nbsp;zaplaví i&nbsp;ji. Děvče to&nbsp;snáší klidně, ale pak jako by&nbsp;se&nbsp;bránilo dotěrnému milenci, vzdychne, vzepne se, odkopne peřinu, příliš těžkou pro tuto dusnou noc, a&nbsp;v&nbsp;tom bílém, přebílém světle, jež se&nbsp;ještě více rozsvítí odrazem o&nbsp;její pleť, udeří tě&nbsp;do&nbsp;očí její noha, obnažená po&nbsp;kyčli, ruka nahá až&nbsp;po&nbsp;rameno a&nbsp;jeden prs, který vyklouzl z&nbsp;výstřihu lehké košile. Božka zapadne opět do&nbsp;hlubiny spánku a&nbsp;váží z&nbsp;ní dech, který jí&nbsp;zvoní v&nbsp;hrudi slabounkým stonem. Oheň, stravující Nejtkovy řezby, nezjevil nikdy nic podobného tomu, co&nbsp;mu&nbsp;tu&nbsp;nyní podávalo to&nbsp;chladné bílé světlo, a&nbsp;z&nbsp;žádné výhně nemohl sálat takový žár, jakým se&nbsp;mu&nbsp;rozžíhala krev z&nbsp;toho pohledu. Snažil se&nbsp;mu&nbsp;vzdorovat a&nbsp;zavřel oči, ale probíjel se&nbsp;mu&nbsp;víčky a&nbsp;trval nesmazatelně na&nbsp;sítnici. Kdyby se&nbsp;mohl jen dívat a&nbsp;být vděčen měsíci za&nbsp;dar, který mu&nbsp;poskytl. Ale ta&nbsp;zářící bílá krása se&nbsp;po&nbsp;něm vzpínala a&nbsp;přitahovala ho&nbsp;k&nbsp;sobě. A&nbsp;měsíc se&nbsp;snad zastavil na&nbsp;své pouti, přikován zázrakem, který vznítil, stalo se&nbsp;vůbec něco strašného, žár a&nbsp;mráz se&nbsp;spojily, a&nbsp;zatímco Nejtek se&nbsp;svíjel na&nbsp;žhavých plátech svého pokušení, proud času promrzl až&nbsp;ke&nbsp;dnu, zastavil se&nbsp;a&nbsp;tato chvíle měla trvat věčně.</span></p>
          <p class="chunk" data-nb-ref-number="21" data-nb-words="97" data-nb-chars="559"><span class="idea" data-nb-ref-number="21" id="idea21" data-nb-words="97" data-nb-chars="559">Jaký to&nbsp;nesmysl, že&nbsp;oni tu&nbsp;ještě dýchají, když všemu je&nbsp;už&nbsp;dávno konec. Proč ještě bijí hodiny? Kovové vejce první čtvrti na&nbsp;dvanáctou se&nbsp;zvonivě rozbilo o&nbsp;dlažbu vzdáleného náměstí, pták ozvěny z&nbsp;něho vylétl, bloudí poplašeně nad střechami a&nbsp;zmírá uprostřed letu, protože poznal, že&nbsp;se&nbsp;vznesl nad světem, kde už&nbsp;nic není. Sloup ticha roste a&nbsp;roste nebetyčně, granitový sloup. Kdo to&nbsp;do&nbsp;něho bije těžkými údery, že&nbsp;tak zní? Nejtek slyší své srdce až&nbsp;v&nbsp;hlavě. Sesune se&nbsp;zvolna z&nbsp;postele na&nbsp;zem rovnou na&nbsp;kolena. Postel zůstane tichá, ani podlaha ho&nbsp;neprozradí.</span></p>
          <p class="chunk" data-nb-ref-number="22" data-nb-words="1" data-nb-chars="10"><span class="idea" data-nb-ref-number="22" id="idea22" data-nb-words="1" data-nb-chars="10">Naslouchá.</span></p>
          <p class="chunk" data-nb-ref-number="23" data-nb-words="120" data-nb-chars="688"><span class="idea" data-nb-ref-number="23" id="idea23" data-nb-words="120" data-nb-chars="688">Dech žen se&nbsp;nezměnil, trhavý, rychlý dech jeho ženy, jejíž srdce příliš pospíchá, aby už&nbsp;mělo za&nbsp;sebou tu&nbsp;trudnou pouť, ani dech Božčin, hluboký a&nbsp;pravidelný, jen místy zvlněný proudem snu. Jenom ten, kdo bije do&nbsp;granitového sloupu, buší stále rychleji a&nbsp;divočeji a&nbsp;tak strašně přidává na&nbsp;rychlosti i&nbsp;prudkosti svých úderů, že&nbsp;Nejtek patrně zemře, než se&nbsp;mu&nbsp;podaří nekonečně pomalým a&nbsp;opatrným plížením překlenout ty&nbsp;dva kroky, jež dělí manželskou postel od&nbsp;Božčiny. A&nbsp;bije a&nbsp;buší dál, když byl už&nbsp;dosáhl svého cíle, a&nbsp;zdvíhá ruku, aby jí&nbsp;pokryl, jak nejlehčeji to&nbsp;dokáže, Božčino svítící ňadro, tak lehce, jen co&nbsp;by&nbsp;dlaň přijala jeho tvar, vstřebala jej a&nbsp;laskala se&nbsp;s&nbsp;ním po&nbsp;věčné časy.</span></p>
          <p class="chunk" data-nb-ref-number="24" data-nb-words="262" data-nb-chars="1514"><span class="idea" data-nb-ref-number="24" id="idea24" data-nb-words="262" data-nb-chars="1514">V&nbsp;tu chvíli nějaký závan chladnějšího vzduchu, zrozený v&nbsp;lesích odpočívajících po&nbsp;parném dni, nebo Nejtkův žhavý dech anebo snový milenec, který se&nbsp;stal výbojnějším tušenou blízkostí živého, zjitřeného chlapa, dotknou se&nbsp;ňadra dříve než Nejtek, a&nbsp;ono malátné dosud a&nbsp;změklé spánkem počne se&nbsp;nalévat a&nbsp;tuhnout popíranou touhou, pronikající do&nbsp;krve spárami snu, a&nbsp;uzraje na&nbsp;vrcholku v&nbsp;drobnou jahůdku. Nejtka se&nbsp;zmocní třasavka, do&nbsp;granitového sloupu ticha teď bije šílenec. A&nbsp;vztažená ruka se&nbsp;kymácí nad vidinou, nad první ze&nbsp;všech, která se&nbsp;vtělila po&nbsp;tolika letech marného vzývání. Nelze ji&nbsp;uchopit, jenom se&nbsp;dotknout, lehce, lehýnce, co&nbsp;by&nbsp;tvar se&nbsp;spojil s&nbsp;jeho dlaní a&nbsp;vstoupil do&nbsp;ní&nbsp;na&nbsp;věčnou paměť. Už&nbsp;jsou si&nbsp;tak blízko, že&nbsp;horko dlaně se&nbsp;snoubí s&nbsp;chladem ňadra, tak blízko, že&nbsp;věrolomný manžel a&nbsp;nepodařený pěstoun cítí sršivý déšť drobných výbojů, jako by&nbsp;tisíce studených jehel mu&nbsp;pronikalo drsnou kůží, když Božka otevře oči. A&nbsp;jak se&nbsp;jejich pohledy setkají, v&nbsp;obou je&nbsp;zděšení a&nbsp;hrůza, třeba každá vyprýštila z&nbsp;jiného zdroje. Pudově prudkým pohybem strhne děvče na&nbsp;sebe peřinu a&nbsp;skryje se&nbsp;pod ní&nbsp;celá až&nbsp;po&nbsp;bradu, a&nbsp;Nejtkova ruka, vedena úlekem, změní směr a&nbsp;zamíří k&nbsp;Božčiným ústům, aby v&nbsp;nich zdusila poděšený výkřik, který se&nbsp;v&nbsp;nich po&nbsp;jeho soudu musí co&nbsp;chvíli ozvat. A&nbsp;Božka po&nbsp;ní&nbsp;chňapne rychle jako vlčí štěně, zaryje do&nbsp;ní&nbsp;ostré mladé zuby, pustí a&nbsp;odkulí se&nbsp;ke&nbsp;stěně, přetahuje si&nbsp;peřinu až&nbsp;přes oči, jako by&nbsp;teprve teď si&nbsp;uvědomila, co&nbsp;provedla, a&nbsp;skrývala se&nbsp;před ranou, která přijde v&nbsp;odvetu.</span></p>
          <p class="chunk" data-nb-ref-number="25" data-nb-words="81" data-nb-chars="477"><span class="idea" data-nb-ref-number="25" id="idea25" data-nb-words="81" data-nb-chars="477">Nejtek jen s&nbsp;největší námahou zdusil výkřik bolesti, z&nbsp;níž se&nbsp;ale kupodivu nezrodila zuřivost. Granitový sloup ticha se&nbsp;zřítil v&nbsp;okamžiku, jejž nepostřehl, on&nbsp;však přece jen zůstal živ. Srdce v&nbsp;něm nyní jde tak pomalu, že&nbsp;ani nevnímá jeho tep, a&nbsp;krom bolesti, která se&nbsp;mu&nbsp;z&nbsp;prokousnuté ruky rozlézá po&nbsp;celém těle, rozvalila se&nbsp;v&nbsp;něm jen mrákotná otupělost jako v&nbsp;člověku, který spadl z&nbsp;vrcholku štěpu, právě když se&nbsp;byl napínal po&nbsp;posledním, nejvyšším a&nbsp;nejžádoucnějším jablku.</span></p>
          <p class="chunk" data-nb-ref-number="26" data-nb-words="194" data-nb-chars="1133"><span class="idea" data-nb-ref-number="26" id="idea26" data-nb-words="194" data-nb-chars="1133">V&nbsp;té chvíli, kterou Nejtek spotřeboval k&nbsp;tomu, aby sebral síly a&nbsp;vstal, měsíc sklouzl z&nbsp;Božčiny postele a&nbsp;svítil nyní na&nbsp;stěnu nad ní, na&nbsp;obraz sedmibolestné bohorodice. Pohled na&nbsp;pečlivě malované krůpěje krve kanoucí z&nbsp;jejího protknutého srdce připamatoval Nejtkovi, že&nbsp;i&nbsp;jeho ruka asi krvácí. To&nbsp;však jej nezajímalo tolik jako vědomí, že&nbsp;i&nbsp;ticho změnilo svou tvářnost; šumělo nyní široce a&nbsp;rozlehle. Proč neslyší Božčin dech, Nejtek věděl, ale proč utichlo i&nbsp;trhané, chvatné oddechování jeho ženy? Otočil se&nbsp;a&nbsp;přistoupil k&nbsp;jejich společnému lůžku. Naklonil se&nbsp;nad ni&nbsp;a&nbsp;viděl, že&nbsp;se&nbsp;na&nbsp;něho dívá široce otevřenýma, nehybnýma očima. Mrtva? Ale ne, ten pohled nebyl pokryt ledem smrti, žhnul studeně a&nbsp;zle, jak by&nbsp;se&nbsp;toho byl nikdy nenadál od&nbsp;té&nbsp;tiché dobračky, která snášela vždycky trpělivě vše, čím si&nbsp;usmyslel ji&nbsp;obdařit. Pocítil, že&nbsp;se&nbsp;bojí, a&nbsp;zdvihl ruku, aby ji&nbsp;udeřil, poprvé za&nbsp;léta společného života z&nbsp;příčiny dosud nepoznané, ne&nbsp;proto, aby se&nbsp;jí&nbsp;mstil za&nbsp;svá zklamání skutečná i&nbsp;smyšlená, nýbrž proto, aby se&nbsp;bránil tomu, co&nbsp;po&nbsp;něm sahalo z&nbsp;jejích očí. Nejtková se&nbsp;ani nepohnula, ani nemžikla, a&nbsp;dívala se&nbsp;dál stále stejně.</span></p>
          <p class="chunk" data-nb-ref-number="27" data-nb-words="103" data-nb-chars="584"><span class="idea" data-nb-ref-number="27" id="idea27" data-nb-words="103" data-nb-chars="584">Ruka mu&nbsp;zůstala trčet ve&nbsp;vzduchu, ta&nbsp;nešťastná pazoura, kterou poznamenal svým stiskem děkan Brůžek a&nbsp;dnes do&nbsp;ní&nbsp;vyryla pečeť svých kolčavích zubů Božka. A&nbsp;jak ji&nbsp;tak držel, teplý čúrek krve si&nbsp;začal razit cestu houštím chlupů na&nbsp;jeho předloktí. Daleko na&nbsp;náměstí radniční hodiny snesly tři kovová vejce a&nbsp;lkaví ptáci vzlétli, zbloudili a&nbsp;zahynuli v&nbsp;tichu té&nbsp;noci. Nedovedl si&nbsp;vysvětlit, jak se&nbsp;to&nbsp;stalo, že&nbsp;přeslechl bít půli a&nbsp;že vůbec uběhlo tolik času od&nbsp;chvíle, kdy slezl z&nbsp;postele. Odtrhl se&nbsp;od&nbsp;pohledu své ženy, spustil napřaženou pravici a&nbsp;šel si&nbsp;ji&nbsp;omýt do&nbsp;umyvadla u&nbsp;plotny.</span></p>
          <p class="chunk" data-nb-ref-number="28" data-nb-words="83" data-nb-chars="480"><span class="idea" data-nb-ref-number="28" id="idea28" data-nb-words="83" data-nb-chars="480">Voda a&nbsp;mýdlo vykřísly v&nbsp;ráně palčivou bolest a&nbsp;Nejtek sykl a&nbsp;zaklel, spíš spokojen než rozvztekán tou bolestí tak tělesnou a&nbsp;jednoznačnou. Když si&nbsp;osušil ruce a&nbsp;ovinul pravačku zmáčeným ručníkem, vyštrachal v&nbsp;kalhotách, přehozených přes opěradlo židle, cigaretu a&nbsp;zalezl s&nbsp;ní na&nbsp;své místo u&nbsp;okna. Kouřil, dívaje se&nbsp;do&nbsp;noci mžícím bílým světlem k&nbsp;nebesům tak, že&nbsp;se&nbsp;v&nbsp;něm i&nbsp;hvězdy ztrácely. Měsíc sám byl už&nbsp;z&nbsp;dohledu; sklouzl někam ke&nbsp;kostelu a&nbsp;rozsvěcoval protější střechy a&nbsp;zdi.</span></p>
          <p class="chunk" data-nb-ref-number="29" data-nb-words="260" data-nb-chars="1411"><span class="idea" data-nb-ref-number="29" id="idea29" data-nb-words="260" data-nb-chars="1411">Před domkem, z&nbsp;něhož nedávno vynesli na&nbsp;poslední cestu Libuši Bílou, stál děkan Brůžek s&nbsp;tím nařvaným Tlachačem a&nbsp;o&nbsp;něčem rozmlouvali nebo se&nbsp;přeli. Tady bylo něco, co&nbsp;mu&nbsp;poskytovalo rozptýlení a&nbsp;dávalo zapomenout na&nbsp;to, co&nbsp;právě prožil. Měl je&nbsp;oba v&nbsp;náramné lásce a&nbsp;byl by&nbsp;je&nbsp;rád při něčem přistihl, ač&nbsp;si&nbsp;nedovedl představit při čem. Mohl se&nbsp;však namáhat, jak chtěl, nepostihl ani slova z&nbsp;jejich rozhovoru, třebaže se&nbsp;mu&nbsp;zdál dosti hlasitý. V&nbsp;přízemí zakvílelo dítě a&nbsp;jemu bylo, jako by&nbsp;se&nbsp;ten pláč ozýval přímo v&nbsp;něm. Napadlo ho, že&nbsp;by&nbsp;se&nbsp;měl obléci a&nbsp;odejít, ne&nbsp;na&nbsp;flám, ale pryč od&nbsp;těchto dvou ženských a&nbsp;vůbec z&nbsp;Bytně. Jenomže neměl v&nbsp;sobě nic tuláckého a&nbsp;představa rozlehlosti světa ho&nbsp;spíš děsila, než vábila. A&nbsp;pak: bylo by&nbsp;to&nbsp;příliš jednoduché, než aby to&nbsp;skutečně mohlo roz­řešit jeho nesnáze. Ze&nbsp;svého údělu se&nbsp;nevyzuješ tak snadno jako z&nbsp;podělávků. Pohlédl znovu na&nbsp;ty&nbsp;dva před domkem Libuše Bílé a&nbsp;viděl, jak se&nbsp;rozestoupili v&nbsp;úleku. I&nbsp;jeho zamrazilo a&nbsp;přinutilo jej to, že&nbsp;vstal a&nbsp;vyklonil se&nbsp;z&nbsp;okna. Stín kostelního kříže dopadal zrovna na&nbsp;dveře domku. Pak mu&nbsp;ale přišlo k&nbsp;smíchu, jak to&nbsp;vylekalo tamty, flanďák v&nbsp;tom jistě vidí bůhvíjaké znamení, a&nbsp;Tlachač, chtěl by&nbsp;se&nbsp;vsadit, málem že&nbsp;si&nbsp;nenadělal do&nbsp;kalhot. Koneckonců nebylo to&nbsp;nic jiného než stín, a&nbsp;s&nbsp;ním si&nbsp;měsíc v&nbsp;tuhle noc zahrál horší hru. I&nbsp;mohl a&nbsp;chtěl považovat ten kříž naproti za&nbsp;kříž udělaný za&nbsp;vším, co&nbsp;se&nbsp;mu&nbsp;té&nbsp;noci přihodilo.</span></p>
          <p class="chunk" data-nb-ref-number="30" data-nb-words="5" data-nb-chars="22"><span class="idea" data-nb-ref-number="30" id="idea30" data-nb-words="5" data-nb-chars="22">V&nbsp;tom se&nbsp;ovšem zmýlil.</span></p>
          <p class="chunk" data-nb-ref-number="31" data-nb-words="28" data-nb-chars="141"><span class="idea" data-nb-ref-number="31" id="idea31" data-nb-words="28" data-nb-chars="141">Jak se&nbsp;tu&nbsp;teď dívá na&nbsp;Božku, skloněnou nad Kvisovými záhonky, ta&nbsp;noc se&nbsp;mu&nbsp;vrací. A&nbsp;ví, že&nbsp;se&nbsp;mu&nbsp;bude vracet vždycky, kdykoli na&nbsp;ni&nbsp;pohlédne.</span></p>
        </section>
        <section>
          <p class="chunk" data-nb-ref-number="32" data-nb-words="120" data-nb-chars="683"><span class="idea" data-nb-ref-number="32" id="idea32" data-nb-words="120" data-nb-chars="683">Od&nbsp;příhody se&nbsp;starostou uplynul už&nbsp;málem týden a&nbsp;Emanuel Kvis nevyšel za&nbsp;tu&nbsp;dobu ani jednou ze&nbsp;svého obydlí. Sedal v&nbsp;biedermeier­ském křesle, opuštěném Libuší Bílou, u&nbsp;malého stolku pro ruční práce a&nbsp;vyhlížel celé hodiny nehybně na&nbsp;málo rušný život v&nbsp;Kostelní ulici. Není spolehlivého svědectví, jež by&nbsp;nám jasně osvětlilo, co&nbsp;se&nbsp;v&nbsp;něm odehrávalo v&nbsp;těch dnech. Snad ani nevnímal, co&nbsp;se&nbsp;kolem něho děje. Velmi často se&nbsp;stalo, že&nbsp;kolemjdoucí ho&nbsp;zdravili, ale nedostávalo se&nbsp;jim odpovědi.&nbsp;– Jdi se&nbsp;na&nbsp;něj podívat, posílali se, spí tam s&nbsp;otevřenýma očima. Jenom několik žen s&nbsp;ním přišlo do&nbsp;přímého styku a&nbsp;na ty&nbsp;působil dojmem, že&nbsp;se&nbsp;jen ztěžka probírá z&nbsp;únavy a&nbsp;lhostejnosti až&nbsp;otupělé.</span></p>
          <p class="chunk" data-nb-ref-number="33" data-nb-words="261" data-nb-chars="1548"><span class="idea" data-nb-ref-number="33" id="idea33" data-nb-words="261" data-nb-chars="1548">Snad opravdu byl unaven, ale rozhodně nebyl otupělý ani lhostejný. Domnívejme se&nbsp;raději, že&nbsp;si&nbsp;počínal jako člověk, který dospěl ve&nbsp;svém počínání k&nbsp;hranici, za&nbsp;níž se&nbsp;rozkládá už&nbsp;jenom nemapovaný kraj, a&nbsp;rozvažuje, má-li se&nbsp;odvážit ji&nbsp;překročit. Není tak sám, jak by&nbsp;se&nbsp;nám zdálo. Shromažďuje v&nbsp;sobě všechny, do&nbsp;jejichž tajných schránek myšlení se&nbsp;mu&nbsp;podařilo nahlédnout, v&nbsp;nichž pohnul kolečkem, jež mělo zůstat povždy nehybné. Kolik života, kolik utajeného neuvěřitelného života, který by&nbsp;se&nbsp;byl nikdy nevznítil, nebýt jeho zásahu. Uvedl je&nbsp;v&nbsp;činnost a&nbsp;nyní je&nbsp;může žít, ne&nbsp;malé postrašené citečky, nýbrž vášně. Může být soudcem Dastychem, který si&nbsp;nyní v&nbsp;plné síle přiznává touhu po&nbsp;zničení svého nevlastního bratra, nazývaje ji&nbsp;touhou po&nbsp;spravedlnosti, která mu&nbsp;má&nbsp;vrátit rodný statek. Nepodnikl ještě nic, aby jí&nbsp;napomohl, věří zatím, že&nbsp;se&nbsp;naplní sama, ale kdo ví, co&nbsp;udělá třeba už&nbsp;zítra, neboť člověk je&nbsp;vždycky strhován svou vírou a&nbsp;ochoten napomáhat jí, kde si&nbsp;nemůže prorazit svou cestu ona. Může být soudcovým bratrem Pepkem, v&nbsp;němž popíraná rodová hráčská vášeň protrhla poslední hrázi a&nbsp;nese jej k&nbsp;bezbřehému moři šílenství, kde všechny karty budou vyhrávat a&nbsp;kde i&nbsp;soudce Dastych se&nbsp;před ním pokoří a&nbsp;uzná jeho statkářskou rozvahu a&nbsp;soudnost. Mohl by&nbsp;být i&nbsp;starostou Nolčem, ale to&nbsp;už&nbsp;je&nbsp;pohřbená zkušenost, kterou by&nbsp;nechtěl opakovat. Proto se&nbsp;zastavil a&nbsp;váhá. Neboť cítí, když už&nbsp;se&nbsp;mu&nbsp;jednou otevřela cesta, že&nbsp;by&nbsp;mohl být každým, kým by&nbsp;se&nbsp;mu&nbsp;zachtělo, jenom ne&nbsp;člověkem, který by&nbsp;sám po&nbsp;něčem toužil, prahl, nenáviděl a&nbsp;miloval.</span></p>
          <p class="chunk" data-nb-ref-number="34" data-nb-words="80" data-nb-chars="480"><span class="idea" data-nb-ref-number="34" id="idea34" data-nb-words="80" data-nb-chars="480">Paní Nolčová, zneklidněná jeho stavem, navštívila ho&nbsp;několikrát v&nbsp;těch dnech. Cítila se&nbsp;za&nbsp;něj odpovědna od&nbsp;toho odpoledne, kdy ho&nbsp;přivezla domů a&nbsp;kdy vyprávěl svůj neuvěřitelný příběh. A&nbsp;pak, ten člověk ji&nbsp;vábil už&nbsp;dříve, aniž si&nbsp;dovedla vysvětlit proč. Přirozená zvědavost by&nbsp;stačila na&nbsp;vysvětlenou, protože Emanuelu Kvisovi by&nbsp;se&nbsp;byla ráda podívala pod jeho pikovou vestu celá Byteň, ale paní Kateřina si&nbsp;vzala do&nbsp;hlavy, že&nbsp;by&nbsp;u&nbsp;něho mohla najít odpověď na&nbsp;svou vlastní otázku.</span></p>
          <p class="chunk" data-nb-ref-number="35" data-nb-words="58" data-nb-chars="360"><span class="idea" data-nb-ref-number="35" id="idea35" data-nb-words="58" data-nb-chars="360">Přicházela k&nbsp;němu kolem čtvrté hodiny odpolední, doprovázena Marinou Tlachačovou, která za&nbsp;ní&nbsp;vlekla výletní proutěný koš se&nbsp;svačinou, a&nbsp;když těm dvěma prostřela a&nbsp;o&nbsp;něco později po&nbsp;nich sklidila, lelkovala na&nbsp;zahradě, čekajíc, až&nbsp;se&nbsp;milostivé zráčí domů. A&nbsp;většinu času si&nbsp;ovšem lámala hlavu otázkou, co&nbsp;může mít taková dáma na&nbsp;tom venkoncem prašivém dědkovi.</span></p>
          <p class="chunk" data-nb-ref-number="36" data-nb-words="45" data-nb-chars="231"><span class="idea" data-nb-ref-number="36" id="idea36" data-nb-words="45" data-nb-chars="231">Leč dáma a&nbsp;dědek, oba dokonale lhostejní k&nbsp;tomu, co&nbsp;si&nbsp;o&nbsp;nich kdo myslí, sedali spolu u&nbsp;malého stolku u&nbsp;okna, na&nbsp;očích každému, kdo stál o&nbsp;to se&nbsp;po&nbsp;nich ohlédnout, a&nbsp;vedli rozhovory, k&nbsp;nimž by&nbsp;jistě každý rád nastavil zvědavě ucho.</span></p>
          <p class="chunk" data-nb-ref-number="37" data-nb-words="286" data-nb-chars="1671"><span class="idea" data-nb-ref-number="37" id="idea37" data-nb-words="286" data-nb-chars="1671">Ve&nbsp;společnosti paní Nolčové Kvis ožíval k&nbsp;dvornosti a&nbsp;hovornosti, veden dětinskou snahou zalíbit se&nbsp;jí&nbsp;a&nbsp;získat si&nbsp;její obdiv. Podléhal dojmu, jako by&nbsp;s&nbsp;ní kráčel zpět proti proudu času do&nbsp;zaniklých dob, postupně stále bližších jeho srdci, v&nbsp;němž nikdy nevzplál žádný jeho vlastní cit. A&nbsp;bylo stále temněji, jak se&nbsp;vzdalovali od&nbsp;času, z&nbsp;něhož vyšli. Kolem nich se&nbsp;vzpínaly a&nbsp;duněly hlasy pod klenbou strachu, řvaly všemi vyvzpomenutelnými a&nbsp;pocititelnými vášněmi, pro něž nebylo zaklínadla, překřikujíce samy v&nbsp;sobě ozvěnu hrůzy. Emanuela Kvise jímala úzkost, že&nbsp;v&nbsp;té divoké směsici zaslechne a&nbsp;pozná svůj hlas, že&nbsp;se&nbsp;vyloupne ze&nbsp;tmy a&nbsp;bude pojednou kráčet sám proti sobě. Nedovede pochopit, co&nbsp;to&nbsp;ta&nbsp;žena nese v&nbsp;sobě, protože je&nbsp;to&nbsp;v&nbsp;příkrém rozporu se&nbsp;vším ostatním, co&nbsp;z&nbsp;ní cítí, jako by&nbsp;byla úbělovou stružkou, jíž protéká ten rmutný proud, ponechávaje ji&nbsp;samu nedotčenu. Je&nbsp;utkána ze&nbsp;světla a&nbsp;průzračné čistoty, sám mír, láska, soucit a&nbsp;nejčistší toužení, pohlédneš-li na&nbsp;druhou stranu, než odkud přitéká minulý čas, klade se&nbsp;před ni&nbsp;most světla; ale ona váhá, bojí se&nbsp;naň vstoupit, snad pro ty&nbsp;stíny smutku, které jej vroubí jako nesrozumitelná sousoší. Kvis je&nbsp;zmaten a&nbsp;neví, co&nbsp;si&nbsp;počít. Život v&nbsp;této podobě uniká jeho chápání. Někdo v&nbsp;ní přichází z&nbsp;veliké dálky a&nbsp;do větších, nezměřitelných dálek má&nbsp;zamířeno; není sama, celý houf se&nbsp;připjal na&nbsp;její šlépěje, vede je&nbsp;podobna sloupu záře, ale daleko před ní, za&nbsp;tím mostem, který ji&nbsp;vábí a&nbsp;děsí, jako by&nbsp;byl ještě někdo, koho už&nbsp;vůbec nedovedeš rozeznat. A&nbsp;Kvis cítí, jak je&nbsp;prostupován úctou i&nbsp;bázní, bezmocí i&nbsp;podmanivou touhou zmocnit se&nbsp;také tohoto života, třebaže jej nedovede pojmout v&nbsp;celé jeho obsáhlosti.</span></p>
          <p class="chunk" data-nb-ref-number="38" data-nb-words="73" data-nb-chars="451"><span class="idea" data-nb-ref-number="38" id="idea38" data-nb-words="73" data-nb-chars="451">Žena, sedící před ním, je&nbsp;křehká i&nbsp;pevná zároveň, a&nbsp;v&nbsp;její tváři, vroubené vlnami černých vlasů, ve&nbsp;tváři trochu protáhlé, ale pravidelné, s&nbsp;vysoko vyklenutými oblouky obočí a&nbsp;rovným nosem, se&nbsp;rty trochu silnými a&nbsp;ostře ohraničenými přirozenou červení, tkví dosud krása, neporušená ani stínem vadnutí. Sedí zpříma a&nbsp;lehce, s&nbsp;lokty na&nbsp;opěradlech druhého křesílka, hovoří bez rozpaků, s&nbsp;živostí, kterou ji&nbsp;naučili ovládat už&nbsp;jako dítě, a&nbsp;dbá svých slov.</span></p>
          <p class="chunk" data-nb-ref-number="39" data-nb-words="19" data-nb-chars="101"><span class="idea" data-nb-ref-number="39" id="idea39" data-nb-words="19" data-nb-chars="101">– Myslím, že&nbsp;jste tu&nbsp;mnoho nezměnil od&nbsp;té&nbsp;doby, co&nbsp;jste se&nbsp;sem nastěhoval, řekne třeba paní Kateřina.</span></p>
          <p class="chunk" data-nb-ref-number="40" data-nb-words="6" data-nb-chars="27"><span class="idea" data-nb-ref-number="40" id="idea40" data-nb-words="6" data-nb-chars="27">– Byla jste tu&nbsp;někdy dříve?</span></p>
          <p class="chunk" data-nb-ref-number="41" data-nb-words="22" data-nb-chars="122"><span class="idea" data-nb-ref-number="41" id="idea41" data-nb-words="22" data-nb-chars="122">– Ne. Vaše předchůdkyně byla plachá a&nbsp;nestála o&nbsp;společnost. Soudím tak jen z&nbsp;uspořádání věcí. Je&nbsp;na&nbsp;něm znát ženskou ruku.</span></p>
          <p class="chunk" data-nb-ref-number="42" data-nb-words="15" data-nb-chars="90"><span class="idea" data-nb-ref-number="42" id="idea42" data-nb-words="15" data-nb-chars="90">– Nepohnul jsem tu&nbsp;opravdu ničím, nedovedu si&nbsp;ani představit, jak bych to&nbsp;jinak uspořádal.</span></p>
          <p class="chunk" data-nb-ref-number="43" data-nb-words="17" data-nb-chars="91"><span class="idea" data-nb-ref-number="43" id="idea43" data-nb-words="17" data-nb-chars="91">– Musíte se&nbsp;tu&nbsp;ale cítit trochu jako na&nbsp;návštěvě, neupravíte-li si&nbsp;věci kolem sebe po&nbsp;svém.</span></p>
          <p class="chunk" data-nb-ref-number="44" data-nb-words="24" data-nb-chars="145"><span class="idea" data-nb-ref-number="44" id="idea44" data-nb-words="24" data-nb-chars="145">Emanuel Kvis se&nbsp;neklidně pohne, jako by&nbsp;byl zasažen na&nbsp;citlivém místě. Pak řekne pomalu, jako by&nbsp;teprve objevoval pravdu, která mu&nbsp;dříve unikala.</span></p>
          <p class="chunk" data-nb-ref-number="45" data-nb-words="47" data-nb-chars="250"><span class="idea" data-nb-ref-number="45" id="idea45" data-nb-words="47" data-nb-chars="250">– Nevyznám se&nbsp;v&nbsp;tom, nikdy jsem nic podobného nedělal. Bydlel jsem vždycky v&nbsp;bytech, jež uspořádali jiní. A&nbsp;nikdy mě&nbsp;nenapadlo, že&nbsp;bych na&nbsp;tom měl něco měnit. Napřed v&nbsp;bytě svých rodičů a&nbsp;potom, až&nbsp;do&nbsp;té&nbsp;doby, než jsem přišel sem, v&nbsp;hotelovém pokoji.</span></p>
          <p class="chunk" data-nb-ref-number="46" data-nb-words="23" data-nb-chars="132"><span class="idea" data-nb-ref-number="46" id="idea46" data-nb-words="23" data-nb-chars="132">Paní Kateřina sedí chvíli mlčky a&nbsp;přemýšlí o&nbsp;tom, co&nbsp;právě vyslechla. Pak řekne s&nbsp;omluvným úsměvem, který promění její tvář v&nbsp;dívčí:</span></p>
          <p class="chunk" data-nb-ref-number="47" data-nb-words="34" data-nb-chars="188"><span class="idea" data-nb-ref-number="47" id="idea47" data-nb-words="34" data-nb-chars="188">– Promiňte, snad jsem začala řeč o&nbsp;něčem, co&nbsp;vám není příjemné. Hotelový pokoj. Nedovedu si&nbsp;představit nikoho, kdo by&nbsp;v&nbsp;něm dobrovolně bydlel o&nbsp;hodinu déle, než musí. Co&nbsp;vás na&nbsp;tom lákalo?</span></p>
          <p class="chunk" data-nb-ref-number="48" data-nb-words="23" data-nb-chars="148"><span class="idea" data-nb-ref-number="48" id="idea48" data-nb-words="23" data-nb-chars="148">Kvis odvrátí hlavu a&nbsp;dívá se&nbsp;do&nbsp;prostoru, v&nbsp;němž jako ozvěnou nějaké pradávné zkušenosti se&nbsp;to&nbsp;prohlubuje stále beznadějnější prázdnotou. Pak řekne:</span></p>
          <p class="chunk" data-nb-ref-number="49" data-nb-words="14" data-nb-chars="73"><span class="idea" data-nb-ref-number="49" id="idea49" data-nb-words="14" data-nb-chars="73">– Lidé. Doufal jsem, že&nbsp;jim tak budu nejblíž, že&nbsp;se&nbsp;jich konečně nasytím.</span></p>
          <p class="chunk" data-nb-ref-number="50" data-nb-words="16" data-nb-chars="85"><span class="idea" data-nb-ref-number="50" id="idea50" data-nb-words="16" data-nb-chars="85">– Že&nbsp;se&nbsp;jich nasytíte? Obyčejně jich býváme syti velmi brzy a&nbsp;toužíme se&nbsp;jich zbavit.</span></p>
          <p class="chunk" data-nb-ref-number="51" data-nb-words="17" data-nb-chars="107"><span class="idea" data-nb-ref-number="51" id="idea51" data-nb-words="17" data-nb-chars="107">Emanuel Kvis se&nbsp;nepochopitelně vzruší a&nbsp;řekne skoro útočně, jako by&nbsp;paní Kateřinu obviňoval ze&nbsp;svého údělu:</span></p>
          <p class="chunk" data-nb-ref-number="52" data-nb-words="11" data-nb-chars="49"><span class="idea" data-nb-ref-number="52" id="idea52" data-nb-words="11" data-nb-chars="49">– Tak to&nbsp;připadá vám, kteří máte být z&nbsp;čeho živi.</span></p>
          <p class="chunk" data-nb-ref-number="53" data-nb-words="7" data-nb-chars="51"><span class="idea" data-nb-ref-number="53" id="idea53" data-nb-words="7" data-nb-chars="51">Zamává rukou, stínaje předem každou možnou námitku.</span></p>
          <p class="chunk" data-nb-ref-number="54" data-nb-words="18" data-nb-chars="107"><span class="idea" data-nb-ref-number="54" id="idea54" data-nb-words="18" data-nb-chars="107">– Nemyslím na&nbsp;peníze. Těch jsem měl vždycky tolik, kolik jsem potřeboval, abych byl živ a&nbsp;nemusel pracovat.</span></p>
          <p class="chunk" data-nb-ref-number="55" data-nb-words="8" data-nb-chars="47"><span class="idea" data-nb-ref-number="55" id="idea55" data-nb-words="8" data-nb-chars="47">A&nbsp;udělá patetický posunek, ukazuje na&nbsp;svá prsa.</span></p>
          <p class="chunk" data-nb-ref-number="56" data-nb-words="8" data-nb-chars="42"><span class="idea" data-nb-ref-number="56" id="idea56" data-nb-words="8" data-nb-chars="42">– Ale tady. Mít tady svůj vlastní kapitál.</span></p>
          <p class="chunk" data-nb-ref-number="57" data-nb-words="41" data-nb-chars="248"><span class="idea" data-nb-ref-number="57" id="idea57" data-nb-words="41" data-nb-chars="248">Paní Kateřina skloní hlavu, aby se&nbsp;na&nbsp;tu&nbsp;chvíli zbavila pohledu na&nbsp;něho, který neodpovídá jejímu smyslu pro úměrnost, a&nbsp;prohlíží si&nbsp;modré, karmínové a&nbsp;zlaté květy na&nbsp;koflících. Když vzhlédne, v&nbsp;jejích očích kmitá plachost a&nbsp;její slova jsou nejistá:</span></p>
          <p class="chunk" data-nb-ref-number="58" data-nb-words="18" data-nb-chars="86"><span class="idea" data-nb-ref-number="58" id="idea58" data-nb-words="18" data-nb-chars="86">– Nerozumím vám. Každý z&nbsp;nás si&nbsp;nese v&nbsp;sobě něco, z&nbsp;čeho žije, nebo čím dokonce umírá.</span></p>
          <p class="chunk" data-nb-ref-number="59" data-nb-words="12" data-nb-chars="63"><span class="idea" data-nb-ref-number="59" id="idea59" data-nb-words="12" data-nb-chars="63">Kvis se&nbsp;opře vzrušeně o&nbsp;své křeslo, pozdvihne se&nbsp;a&nbsp;skoro křičí:</span></p>
          <p class="chunk" data-nb-ref-number="60" data-nb-words="6" data-nb-chars="21"><span class="idea" data-nb-ref-number="60" id="idea60" data-nb-words="6" data-nb-chars="21">– Jenom já&nbsp;ne, já&nbsp;ne.</span></p>
          <p class="chunk" data-nb-ref-number="61" data-nb-words="25" data-nb-chars="152"><span class="idea" data-nb-ref-number="61" id="idea61" data-nb-words="25" data-nb-chars="152">Klesne nazpět a&nbsp;vypadá zahanbeně jako chlapec, který si&nbsp;chtěl dát záležet na&nbsp;svém chování, a&nbsp;přece to&nbsp;nevydržel. Upře na&nbsp;paní Nol­čovou prosebný pohled.</span></p>
          <p class="chunk" data-nb-ref-number="62" data-nb-words="13" data-nb-chars="78"><span class="idea" data-nb-ref-number="62" id="idea62" data-nb-words="13" data-nb-chars="78">– Promiňte starému člověku, že&nbsp;se&nbsp;dal unést. Jsem vám nyní dlu­žen vysvětlení.</span></p>
          <p class="chunk" data-nb-ref-number="63" data-nb-words="21" data-nb-chars="123"><span class="idea" data-nb-ref-number="63" id="idea63" data-nb-words="21" data-nb-chars="123">– Můj bože, proč? Svedla jsem vás k&nbsp;tomu nevhodnými dotazy. Nenabyla jsem přece práva, abych se&nbsp;vtírala do&nbsp;vašeho soukromí.</span></p>
          <p class="chunk" data-nb-ref-number="64" data-nb-words="210" data-nb-chars="1186"><span class="idea" data-nb-ref-number="64" id="idea64" data-nb-words="210" data-nb-chars="1186">– Není u&nbsp;mne žádného soukromí, odpoví Kvis s&nbsp;jakousi zatvrzelostí a&nbsp;opět trochu okázale. Řekl jsem, že&nbsp;vám dlužím vysvětlení, ale nyní vidím, jak je&nbsp;těžké. Musíte se&nbsp;spokojit vylíčením, třebaže popisnost je&nbsp;i&nbsp;při největší přesnosti a&nbsp;nejlepší vůli vždycky neúplná a&nbsp;trochu lživá. Nevím ani, kdy to&nbsp;začalo, snad jsem přišel už&nbsp;takový na&nbsp;svět. Myslím, že&nbsp;prvotní lidský cit je&nbsp;láska k&nbsp;rodičům. Nikdy jsem ji&nbsp;nepocítil a&nbsp;snad proto později ani žádnou jinou. Nemyslete si, že&nbsp;jsem byl nějaký zloduch. Svědectví jiných praví o&nbsp;mém dětství, že&nbsp;jsem byl vždycky klidný, ba&nbsp;netečný. Poslouchal jsem své rodiče, ale byli mi&nbsp;lhostejní jako já&nbsp;jim a&nbsp;oni sobě navzájem. Pečovali o&nbsp;mě dobře, ale bez nadšení. Smrt otcova, když mi&nbsp;bylo deset let, dotkla se&nbsp;mě&nbsp;právě tak málo jako o&nbsp;třicet let později smrt matčina, ačkoli celou tu&nbsp;dobu jsem žil s&nbsp;ní a&nbsp;nikdy jsem ji&nbsp;neopustil. Znal jsem ji&nbsp;tak jako sebe. Nebylo vlastně ani co&nbsp;znát. Kdežto já&nbsp;byl alespoň zvědavý na&nbsp;to, co&nbsp;se&nbsp;děje v&nbsp;druhých, má&nbsp;matka byla zcela apatická. Dovedla se&nbsp;probudit ze&nbsp;své strnulosti jenom tehdy, když hrozilo nebezpečí, že&nbsp;bych odešel z&nbsp;domova. Tu&nbsp;se&nbsp;dovedla vzchopit a&nbsp;vyvinout podivuhodnou energii, aby mě&nbsp;u&nbsp;sebe udržela.</span></p>
          <p class="chunk" data-nb-ref-number="65" data-nb-words="31" data-nb-chars="191"><span class="idea" data-nb-ref-number="65" id="idea65" data-nb-words="31" data-nb-chars="191">Odmlčí se, aby trochu vydechl a&nbsp;dolil si&nbsp;kakao z&nbsp;termové konvice, v&nbsp;níž je&nbsp;přinesla paní Kateřina. Návštěvnice, přemožena tím, co&nbsp;právě byla vyslechla, poleví ze&nbsp;své ohleduplnosti a&nbsp;prořekne:</span></p>
          <p class="chunk" data-nb-ref-number="66" data-nb-words="5" data-nb-chars="20"><span class="idea" data-nb-ref-number="66" id="idea66" data-nb-words="5" data-nb-chars="20">– Ale to&nbsp;je&nbsp;strašné.</span></p>
          <p class="chunk" data-nb-ref-number="67" data-nb-words="14" data-nb-chars="88"><span class="idea" data-nb-ref-number="67" id="idea67" data-nb-words="14" data-nb-chars="88">Kvis polkne doušek kakaa a&nbsp;zamžiká oživeně očima, jako by&nbsp;ho&nbsp;její poznámka uspokojovala.</span></p>
          <p class="chunk" data-nb-ref-number="68" data-nb-words="86" data-nb-chars="490"><span class="idea" data-nb-ref-number="68" id="idea68" data-nb-words="86" data-nb-chars="490">– Viďte. Nedovedu to&nbsp;sám plně posoudit, ale cítím, že&nbsp;to&nbsp;na&nbsp;vás působí. Nemáte ponětí, co&nbsp;mi&nbsp;dalo práce, než jsem se&nbsp;naučil vůbec rozeznávat jeden cit od&nbsp;druhého. Neznal jsem je&nbsp;přece ze&nbsp;zkušenosti, nýbrž jako čtenář, který se&nbsp;dovídá z&nbsp;cestopisů o&nbsp;cizích krajích, nebo jako turista, který je&nbsp;obdivuje jako katedrály, velehory nebo západy slunce nad mořem, ale nemá klíče k&nbsp;tajemství jejich krásy. Postupně jsem však stále víc a&nbsp;více toužil se&nbsp;jich zmocnit, mít je&nbsp;alespoň cizí, když ne&nbsp;své.</span></p>
          <p class="chunk" data-nb-ref-number="69" data-nb-words="51" data-nb-chars="311"><span class="idea" data-nb-ref-number="69" id="idea69" data-nb-words="51" data-nb-chars="311">Paní Kateřina pocítí náhle závrať, jako by&nbsp;se&nbsp;dívala do&nbsp;bezedné hloubky, jako by&nbsp;do&nbsp;ní&nbsp;hodila kámen a&nbsp;čekala marně na&nbsp;zvuk jeho dopadu. Vytáhne kapesníček, napuštěný kolínskou vodou, otře si&nbsp;jím rty a&nbsp;pak zhluboka vdechne proud vzduchu, přicházející otevřeným oknem a&nbsp;nasycený vůní květin ze&nbsp;záhonků před domem.</span></p>
          <p class="chunk" data-nb-ref-number="70" data-nb-words="11" data-nb-chars="61"><span class="idea" data-nb-ref-number="70" id="idea70" data-nb-words="11" data-nb-chars="61">– Nechcete přece říci, že&nbsp;jste byl úplně bez jakéhokoli citu?</span></p>
          <p class="chunk" data-nb-ref-number="71" data-nb-words="11" data-nb-chars="69"><span class="idea" data-nb-ref-number="71" id="idea71" data-nb-words="11" data-nb-chars="69">Emanuel Kvis sebou zavrtí skoro potěšeně a&nbsp;přikývne živě celým tělem.</span></p>
          <p class="chunk" data-nb-ref-number="72" data-nb-words="65" data-nb-chars="365"><span class="idea" data-nb-ref-number="72" id="idea72" data-nb-words="65" data-nb-chars="365">– Přesně tak. Neznal jsem lásku ani nenávist, soucit ani odpor, krutost ani něhu. Zpočátku mě&nbsp;zajímaly, jako jiného zajímají brouci nebo květiny, pídil jsem se&nbsp;po&nbsp;nich a&nbsp;seznamoval se&nbsp;s&nbsp;nimi, jako bych jim počítal nožky aneb okvětní lístky a&nbsp;prašníky. Ale propadl jsem jim a&nbsp;žízním po&nbsp;nich, protože, jak se&nbsp;zdá, nikdo se&nbsp;s&nbsp;nimi nemůže seznámit, aniž by&nbsp;jim podlehl.</span></p>
          <p class="chunk" data-nb-ref-number="73" data-nb-words="12" data-nb-chars="52"><span class="idea" data-nb-ref-number="73" id="idea73" data-nb-words="12" data-nb-chars="52">– Jak je&nbsp;to&nbsp;dávno, co&nbsp;jste po&nbsp;nich začal tak toužit?</span></p>
          <p class="chunk" data-nb-ref-number="74" data-nb-words="282" data-nb-chars="1513"><span class="idea" data-nb-ref-number="74" id="idea74" data-nb-words="282" data-nb-chars="1513">– Myslím, že&nbsp;se&nbsp;vší silou až&nbsp;po&nbsp;matčině smrti. Do&nbsp;té&nbsp;doby jsem ukájel svou touhu a&nbsp;zvědavost jenom náhodně nebo nepravidelně. Ale vraťme se&nbsp;k&nbsp;ní, vraťme se&nbsp;k&nbsp;mé matce. Spojí nás opět s&nbsp;místem, na&nbsp;němž teď sedíme. Řekl jsem vám, že&nbsp;se&nbsp;dovedla probudit k&nbsp;životu, jen když se&nbsp;bála, že&nbsp;bych ji&nbsp;mohl opustit. Poznal jsem v&nbsp;těch letech jedinou ženu, jež ve&nbsp;mně probudila větší zvědavost než ostatní. Byla to&nbsp;jedna z&nbsp;mých sestřenic, Libuše, ta, které patřil tento domek. Usmyslila si, že&nbsp;se&nbsp;za&nbsp;mne provdá, a&nbsp;byli bychom patrně spolu vytvořili párek podobný mým rodičům. Nedovedla však prosazovat dost účinně svou vůli proti vůli mé&nbsp;matky a&nbsp;já jí&nbsp;v&nbsp;tom nijak nenapomáhal. Snad jsem se&nbsp;více bavil jejich zápasem a&nbsp;čekal, kdy z&nbsp;něho vykřísne skutečný žár, než toužil po&nbsp;rozhodnutí. Libuše se&nbsp;nakonec odhodlala čekat, až&nbsp;má&nbsp;matka zemře. Ale nečekala dost vytrvale a&nbsp;odstěhovala se&nbsp;rok před matčinou smrtí sem. Myslím, že&nbsp;věřila až&nbsp;do&nbsp;své poslední hodinky, že&nbsp;za&nbsp;ní&nbsp;přijdu, a&nbsp;psala mi&nbsp;v&nbsp;tom smyslu jeden i&nbsp;dva dopisy do&nbsp;roka. Já&nbsp;však zatím dospěl k&nbsp;jinému rozhodnutí, snad proto, že&nbsp;jsem věděl, že&nbsp;my&nbsp;dva vedle sebe bychom nedošli k&nbsp;ničemu jinému než k&nbsp;opakování osudu, který už&nbsp;tu&nbsp;jednou byl. A&nbsp;pak, musel jsem vyhovět své touze, a&nbsp;vedle ní&nbsp;bych ji&nbsp;byl v&nbsp;sobě udusil. Přišel jsem nakonec přece, pozdě pro ni, zato dosti včas pro sebe. A&nbsp;sedám tu&nbsp;nyní v&nbsp;jejím křesle a&nbsp;cítím, jak spolu splýváme silněji, než bychom mohli za&nbsp;jejího života, jak přibírám její úděl ke&nbsp;svému a&nbsp;dávám mu&nbsp;více síly, než ona byla kdy schopna mu&nbsp;dát.</span></p>
          <p class="chunk" data-nb-ref-number="75" data-nb-words="46" data-nb-chars="274"><span class="idea" data-nb-ref-number="75" id="idea75" data-nb-words="46" data-nb-chars="274">– Myslím, že&nbsp;už&nbsp;chápu, proč bývala tak smutná, v&nbsp;sebe uzavřená a&nbsp;vypadala, jako by&nbsp;stále někoho vyhlížela, řekne paní Kateřina a&nbsp;má před očima zjev té&nbsp;ženy, jak chodila byteňskými ulicemi a&nbsp;s&nbsp;ní jako by&nbsp;pochodoval neviditelný, ale nepřekročitelný plot zahrádky jejího domku.</span></p>
          <p class="chunk" data-nb-ref-number="76" data-nb-words="16" data-nb-chars="83"><span class="idea" data-nb-ref-number="76" id="idea76" data-nb-words="16" data-nb-chars="83">– Čekala víc než mne, odpoví Kvis, čekala život. Ale já&nbsp;jí&nbsp;ho&nbsp;přece nemohl přinést.</span></p>
          <p class="chunk" data-nb-ref-number="77" data-nb-words="27" data-nb-chars="153"><span class="idea" data-nb-ref-number="77" id="idea77" data-nb-words="27" data-nb-chars="153">– Nerozumím tomu. Lidé jí&nbsp;nedůvěřovali a&nbsp;pověrčivě ji&nbsp;podezřívali, že&nbsp;přináší smůlu. Ona však měla ráda děti, zvala je&nbsp;k&nbsp;sobě a&nbsp;hostila. Nemohla být zlá.</span></p>
          <p class="chunk" data-nb-ref-number="78" data-nb-words="15" data-nb-chars="77"><span class="idea" data-nb-ref-number="78" id="idea78" data-nb-words="15" data-nb-chars="77">– Nebyla zlá ani hodná. Hledala cestu k&nbsp;lidem a&nbsp;tím se&nbsp;jim stávala podezřelá.</span></p>
          <p class="chunk" data-nb-ref-number="79" data-nb-words="4" data-nb-chars="10"><span class="idea" data-nb-ref-number="79" id="idea79" data-nb-words="4" data-nb-chars="10">– A&nbsp;co vy?</span></p>
          <p class="chunk" data-nb-ref-number="80" data-nb-words="15" data-nb-chars="84"><span class="idea" data-nb-ref-number="80" id="idea80" data-nb-words="15" data-nb-chars="84">Kvis se&nbsp;opět vzruší, poposedne živě ve&nbsp;svém křesílku a&nbsp;vykloní se&nbsp;daleko nad stolek.</span></p>
          <p class="chunk" data-nb-ref-number="81" data-nb-words="43" data-nb-chars="218"><span class="idea" data-nb-ref-number="81" id="idea81" data-nb-words="43" data-nb-chars="218">– To&nbsp;už&nbsp;je&nbsp;něco docela jiného. Poznal jsem cenu zvědavosti sám na&nbsp;sobě a&nbsp;naučil jsem se&nbsp;ji&nbsp;budit v&nbsp;jiných. Přibližují se&nbsp;ke&nbsp;mně, aby mi&nbsp;sáhli na&nbsp;zub, a&nbsp;nakonec shledají, že&nbsp;vidí jen sebe, jako bych byl jejich zrcadlem.</span></p>
          <p class="chunk" data-nb-ref-number="82" data-nb-words="23" data-nb-chars="148"><span class="idea" data-nb-ref-number="82" id="idea82" data-nb-words="23" data-nb-chars="148">Do&nbsp;Kvisova hlasu se&nbsp;vloudí chvástavý tón, který paní Kateřině zní nepříjemně, zároveň však znevažuje obsah jeho řeči, takže ji&nbsp;dokonce tolik neděsí.</span></p>
          <p class="chunk" data-nb-ref-number="83" data-nb-words="23" data-nb-chars="112"><span class="idea" data-nb-ref-number="83" id="idea83" data-nb-words="23" data-nb-chars="112">– Hezkou škálu citů jsem poznal za&nbsp;ta&nbsp;léta, stal jsem se&nbsp;i&nbsp;vyběravým a&nbsp;dostal se&nbsp;dál, než kam jsem chtěl dospět.</span></p>
          <p class="chunk" data-nb-ref-number="84" data-nb-words="6" data-nb-chars="47"><span class="idea" data-nb-ref-number="84" id="idea84" data-nb-words="6" data-nb-chars="47">– Jakási jasnovidnost nebo čtenářství myšlenek?</span></p>
          <p class="chunk" data-nb-ref-number="85" data-nb-words="38" data-nb-chars="203"><span class="idea" data-nb-ref-number="85" id="idea85" data-nb-words="38" data-nb-chars="203">Ale Kvis vyskočí rozčileně ze&nbsp;svého místa, přejde pokojíkem k&nbsp;pohovce u&nbsp;druhé stěny a&nbsp;opět se&nbsp;vrátí k&nbsp;oknu. Nakloní se&nbsp;nad paní Kateřinu a&nbsp;dívá se&nbsp;na&nbsp;ni, jako by&nbsp;ji&nbsp;chtěl spálit očima náhle rozžhavenýma.</span></p>
          <p class="chunk" data-nb-ref-number="86" data-nb-words="84" data-nb-chars="468"><span class="idea" data-nb-ref-number="86" id="idea86" data-nb-words="84" data-nb-chars="468">– Cožpak jste to&nbsp;nepochopila? Nejsem žádný jarmareční vykladač. Vím právě tak málo, co&nbsp;si&nbsp;v&nbsp;tuto chvíli myslíte, jako tady ta&nbsp;konvice nebo ten stolek. Vaše myšlenky mi&nbsp;unikají, ale vím, že&nbsp;se&nbsp;teď ve&nbsp;vás mísí zvědavost s&nbsp;odporem ke&nbsp;mně, a&nbsp;mohu to&nbsp;žít a&nbsp;cítit s&nbsp;vámi. Nevidíte tu&nbsp;grotesknost mého postavení? Jsem odporný sám sobě, ale jenom dík vašim pocitům. Vzpomínáte si&nbsp;na&nbsp;toho člověka, o&nbsp;němž jsem vám vyprávěl toho dne, kdy jste mě&nbsp;sebrala na&nbsp;chudějovické silnici?</span></p>
          <p class="chunk" data-nb-ref-number="87" data-nb-words="19" data-nb-chars="127"><span class="idea" data-nb-ref-number="87" id="idea87" data-nb-words="19" data-nb-chars="127">Paní Nolčová, jež zachovala klid dámy, uvyklé čelit všem situacím, ožije při atraktivním počínání Kvisově novým zájmem a&nbsp;řekne:</span></p>
          <p class="chunk" data-nb-ref-number="88" data-nb-words="14" data-nb-chars="70"><span class="idea" data-nb-ref-number="88" id="idea88" data-nb-words="14" data-nb-chars="70">– Posaďte se, prosím, a&nbsp;povězte mi, jestli jste se&nbsp;s&nbsp;ním ještě setkal.</span></p>
          <p class="chunk" data-nb-ref-number="89" data-nb-words="14" data-nb-chars="86"><span class="idea" data-nb-ref-number="89" id="idea89" data-nb-words="14" data-nb-chars="86">Kvis chlapecky uposlechne, posadí se&nbsp;na&nbsp;své místo a&nbsp;odpoví zprvu podmračeně a&nbsp;uraženě:</span></p>
          <p class="chunk" data-nb-ref-number="90" data-nb-words="207" data-nb-chars="1140"><span class="idea" data-nb-ref-number="90" id="idea90" data-nb-words="207" data-nb-chars="1140">– Nesetkal a&nbsp;doufám, že&nbsp;už&nbsp;nikdy nesetkám. A&nbsp;kdyby se&nbsp;to&nbsp;přece mělo stát, byla by&nbsp;to&nbsp;asi má&nbsp;poslední hodinka. Ale vzpomněl jsem si, že&nbsp;jsem vám snad tehdy nepověděl přesně všechna fakta. Víte, zahlédl jsem toho člověka nejprve, když se&nbsp;obrátil tváří k&nbsp;slunci a&nbsp;rozpjal paže, jako by&nbsp;byl právě s&nbsp;něčím nadobro zúčtoval, a&nbsp;pocítil proto nesmírnou úlevu. Tak jako by&nbsp;si&nbsp;řekl: Konec, začínáme znovu a&nbsp;už se&nbsp;nikdy nevrátíme. Byl to&nbsp;velký okamžik a&nbsp;pravdivý jako celý ten chlapík. Nikdy jsem neměl v&nbsp;prsou takové šíře, rozhodnosti a&nbsp;síly, jako mi&nbsp;dal prožít on. Ale přitom jsem nějak věděl, že&nbsp;to, co&nbsp;ze&nbsp;sebe shazoval, nelze tak jednoduše zašlápnout. Napadlo mě, může-li to&nbsp;mít ještě nějaké pokračování, netušil jsem však, že&nbsp;by&nbsp;mohlo přijít tak záhy. Sotva se&nbsp;zastavil nad spícím tulákem, věděl jsem už, co&nbsp;to&nbsp;je. Přišlo to&nbsp;na&nbsp;něho zprvu jen jako pokušení, aby přezkoušel sílu svého rozhodnutí, nebo aby se&nbsp;přesvědčil, jak to&nbsp;vůbec byla malicherná hra a&nbsp;k&nbsp;činu že&nbsp;by&nbsp;beztak nenašel nikdy odvahu. Tohle už&nbsp;jsem žil s&nbsp;ním a&nbsp;byla to&nbsp;nejstrašnější hra, do&nbsp;jaké jsem se&nbsp;kdy pustil. Chtěl jsem okusit i&nbsp;to poslední, co&nbsp;se&nbsp;může zrodit z&nbsp;lidského srdce.</span></p>
          <p class="chunk" data-nb-ref-number="91" data-nb-words="15" data-nb-chars="81"><span class="idea" data-nb-ref-number="91" id="idea91" data-nb-words="15" data-nb-chars="81">– Chcete říci, že&nbsp;jste mu&nbsp;tu&nbsp;myšlenku vnukl vy? přeruší ho&nbsp;paní Kateřina zděšeně.</span></p>
          <p class="chunk" data-nb-ref-number="92" data-nb-words="56" data-nb-chars="296"><span class="idea" data-nb-ref-number="92" id="idea92" data-nb-words="56" data-nb-chars="296">– Nemohl jsem mu&nbsp;ji&nbsp;vnuknout, byla v&nbsp;něm. Řekl jsem vám přece, že&nbsp;ještě před chvílí se&nbsp;domníval, že&nbsp;ji&nbsp;v&nbsp;sobě pohřbil navždy. Přál jsem si, jenom aby poznal, že&nbsp;není v&nbsp;lidském duchu nepřekročitelné hranice. A&nbsp;on ji&nbsp;začal překračovat. To&nbsp;bylo to&nbsp;strašné. To&nbsp;bylo víc, než jsem dovedl a&nbsp;mohl snést.</span></p>
          <p class="chunk" data-nb-ref-number="93" data-nb-words="175" data-nb-chars="1074"><span class="idea" data-nb-ref-number="93" id="idea93" data-nb-words="175" data-nb-chars="1074">Paní Kateřina odvrátí hlavu a&nbsp;dívá se&nbsp;oknem na&nbsp;záhony před domem, na&nbsp;ulici, kde se&nbsp;rozvíjí křiklavá dětská honička, na&nbsp;chudobinec, jehož rozedranou bědnost nemilosrdně obnažuje odpolední slunce. Za&nbsp;plotem jde někdo Kostelní ulicí dolů a&nbsp;zdraví smeknutím klobouku. Paní Nolčová zachytí jeho pozdrav očima zpola nevidomýma, kývne na&nbsp;odpověď, ale sleduje dál slova, jež ji&nbsp;zaujala v&nbsp;závěru Kvisova vyprávění. Možná, že&nbsp;ji&nbsp;zdravil děkan Brůžek, leč v&nbsp;tuto chvíli nestojí o&nbsp;to, aby si&nbsp;to&nbsp;uvědomila. Děkanovi se&nbsp;nelíbí její návštěvy u&nbsp;Kvise, zavedl už&nbsp;na&nbsp;to&nbsp;řeč, a&nbsp;třeba neřekl nic skutečného, mohla vytušit, že&nbsp;Kvisovi nedůvěřuje a&nbsp;spojuje s&nbsp;ním představy neurčitého, avšak velmi nebezpečného zla. Možná, že&nbsp;není dalek pravdě, milý děkan, ale paní Kateřina, třeba je&nbsp;upřímná křesťanka, není z&nbsp;těch, co&nbsp;se&nbsp;dají přemluvit, když se&nbsp;byli pro něco rozhodli. Ostatně nesejde teď na&nbsp;tom, co&nbsp;si&nbsp;myslí nebo přeje děkan Brůžek, sejde jedině na&nbsp;tom, co&nbsp;řekl tady ten mužík o&nbsp;nepřekročitelné hranici. Nevnímá ani Kvisovy rozšířené oči, které na&nbsp;ní&nbsp;ulpívají jako přísavné bradavky chobotnice.</span></p>
          <p class="chunk" data-nb-ref-number="94" data-nb-words="123" data-nb-chars="726"><span class="idea" data-nb-ref-number="94" id="idea94" data-nb-words="123" data-nb-chars="726">Kvis čeká marně; paní Kateřina má&nbsp;dostatek vrozené prozíravosti a&nbsp;nevydá se&nbsp;mu&nbsp;špatně volenou otázkou. Naopak cítí, jak přes to, že&nbsp;je&nbsp;poděšena, sbírá odhodlaně zálohy své síly, aby se&nbsp;proti němu opevnila. Váhá, protože vytušila propast pod tenkou vrstvou květnaté louky, přes niž ji&nbsp;to&nbsp;láká se&nbsp;rozběhnout. Jedny paže ji&nbsp;objímají, aby ji&nbsp;zadržely, pevné paže, které jí&nbsp;byly štítem i&nbsp;kolébkou tolik let života, v&nbsp;nichž poznala lásku i&nbsp;bezpečí, ale na&nbsp;druhém konci jiné paže se&nbsp;vzpínají po&nbsp;jejím náručí, jež zůstalo prázdné jako hnízdo, z&nbsp;něhož se&nbsp;nikdy neozvaly hladové hlásky mláďat. Kvis ví, že&nbsp;něčím ve&nbsp;svém vyprávění přivedl paní Kateřinu až&nbsp;k&nbsp;představám, jimž se&nbsp;dosud s&nbsp;mnohým úsilím vyhýbala. Ale jaké jsou to&nbsp;představy?</span></p>
          <p class="chunk" data-nb-ref-number="95" data-nb-words="155" data-nb-chars="890"><span class="idea" data-nb-ref-number="95" id="idea95" data-nb-words="155" data-nb-chars="890">Zdá se&nbsp;mu, že&nbsp;pojednou uvnitř mrzne; táhne jím chlad, nezměřitelný teploměry. To&nbsp;nemůže být z&nbsp;ní&nbsp;– třebaže se&nbsp;dosud nikdy nesetkal s&nbsp;člověkem, který by&nbsp;se&nbsp;ve&nbsp;zlomku vteřiny dovedl obehnat tak vysokou hradbou nepřístupnosti&nbsp;–, nýbrž ze&nbsp;světa, jehož se&nbsp;dotkla svou touhou. Dopustil se&nbsp;chyby, dal se&nbsp;strhnout svou ješitností, jediným svým vlastním citem, který v&nbsp;něm občas překypí a&nbsp;sehraje mu&nbsp;nepříjemný kousek, právě když to&nbsp;nejmíň potřebuje. Ještě nikdy však nezašel tak daleko jako dnes. Byla vůbec první, komu o&nbsp;sobě vyprávěl, a&nbsp;pověděl toho více, než bylo zdrávo jeho záměrům. Zrušil kouzlo zvědavosti, které by&nbsp;ji&nbsp;k&nbsp;němu hnalo vždy znovu, až&nbsp;by&nbsp;se&nbsp;naplnilo to, čeho se&nbsp;paní Kateřina tak bojí a&nbsp;po čem tolik prahne. A&nbsp;přece i&nbsp;uprostřed té&nbsp;úzkosti si&nbsp;nepřestává býti jist, že&nbsp;pohnul v&nbsp;jejím srdci něčím, co&nbsp;mu&nbsp;ji&nbsp;přivede zpátky a&nbsp;objasní celou, i&nbsp;kdyby se&nbsp;obehnala hradbami ještě vyššími.</span></p>
          <p class="chunk" data-nb-ref-number="96" data-nb-words="107" data-nb-chars="644"><span class="idea" data-nb-ref-number="96" id="idea96" data-nb-words="107" data-nb-chars="644">Čeká otázku nebo poznámku, jíž by&nbsp;se&nbsp;paní Nolčová vrátila k&nbsp;jejich rozhovoru. Ale návštěvnice zavede řeč na&nbsp;jeho zdraví, vysloví několik rad, jimiž mladší lidé dovedou přivést starší až&nbsp;k&nbsp;nepříčetnosti, připomene si&nbsp;neúprosně ubíhající čas a&nbsp;požádá ho, aby zavolal Marinu. Rozloučí se&nbsp;s&nbsp;ním bezdůrazným stiskem ruky, v&nbsp;němž Kvis marně hledá stopu dřívějšího zájmu a&nbsp;účasti. I&nbsp;sedí dlouho po&nbsp;jejím odchodu mdlý a&nbsp;vyhaslý, s&nbsp;obličejem stařecky scvrklým, takže lidé, kteří se&nbsp;trousí Kostelní ulicí na&nbsp;požehnání, pociťují ledový závan ve&nbsp;svých myšlenkách a&nbsp;říkají si, že&nbsp;ten dědek trčí ve&nbsp;svém křesle trochu příliš strnule, než aby to&nbsp;bylo jen tak.</span></p>
        </section>
        <section>
          <p class="chunk" data-nb-ref-number="97" data-nb-words="43" data-nb-chars="275"><span class="idea" data-nb-ref-number="97" id="idea97" data-nb-words="43" data-nb-chars="275">Slečna Eleonora Dastychová navštívila svého bratra soudce. Viděl ji&nbsp;přicházet, sledoval ji&nbsp;od&nbsp;okamžiku, kdy vyšla z&nbsp;branky rodného statku a&nbsp;zamířila přes náměstí k&nbsp;soudní budově. Měl dosti pokdy, aby se&nbsp;připravil na&nbsp;její návštěvu, o&nbsp;níž mohl předpokládat, že&nbsp;nebude příjemná.</span></p>
          <p class="chunk" data-nb-ref-number="98" data-nb-words="291" data-nb-chars="1802"><span class="idea" data-nb-ref-number="98" id="idea98" data-nb-words="291" data-nb-chars="1802">Sedí nyní proti němu ve&nbsp;starém, ošoupaném křesle pro strany, na&nbsp;místě promyšleně nevýhodném pro každého, kdo se&nbsp;na&nbsp;ně&nbsp;dostane. A&nbsp;přece soudce marně shledává svou obvyklou převahu; nic mu&nbsp;není platna mohutná hradba stolu zavaleného lejstry, ani vysoké soudcovské křeslo, ani závoj stínu, který si&nbsp;po&nbsp;starém zvyku spustil přes tvář tím, že&nbsp;se&nbsp;otočil zády k&nbsp;oknu. Eleonora Dastychová je&nbsp;soupeř, který už&nbsp;svou přítomností ruší tradiční soudcovskou strategii, ještě dříve než vůbec promluví. Vystaví klidně svou bledou tvář světlu, ale to&nbsp;má&nbsp;jenom ten výsledek, že&nbsp;matná modř jejích očí ledově zšedne. Plochá, hranatá Eleonora nebyla nikdy hezká, ale pochopila to&nbsp;dříve, než tím začala opravdu trpět, a&nbsp;zařídila si&nbsp;život podle toho. Měla dosti velké věno, aby jím nahradila nedostatek krásy, usoudila však, že&nbsp;koupit si&nbsp;trápení za&nbsp;tolik peněz je&nbsp;špatný obchod. Její majetek jí&nbsp;umožňoval nezávislost a&nbsp;její rozum, přibroušený smyslem pro ironii, nedovoloval jí, aby zatrpkla, a&nbsp;vedl ji&nbsp;spíše k&nbsp;lidem, než aby ji&nbsp;od&nbsp;nich vzdaloval. Byla to&nbsp;ženská do&nbsp;nejzastrčenějšího koutku svého srdce, ale projevovala svou ženskost jen natolik, kolik sama uznala za&nbsp;dobré. Hluboko v&nbsp;sobě skrývala nevyčerpatelný zdroj něhy a&nbsp;lidského zájmu o&nbsp;druhé, jež ji&nbsp;vždycky budou chránit před staropanenstvím. Svým způsobem měla i&nbsp;smysl pro parádivost, ale byl to&nbsp;opravdu způsob tak nenápadný, že&nbsp;jen málokdo jej mohl postřehnout. Většině Byteňských se&nbsp;muselo zdát, že&nbsp;chodí stále v&nbsp;jedněch a&nbsp;týchž šatech. A&nbsp;ona si&nbsp;vskutku oblíbila jakýsi sportovní střih, na&nbsp;němž měnila jen málo, i&nbsp;látky, z&nbsp;nichž dávala šít, byly vždycky právě tak nenápadné jako dokonalé. Také teď tu&nbsp;seděla v&nbsp;jedněch takových šatech, ve&nbsp;střevících s&nbsp;nízkými podpatky a&nbsp;v&nbsp;ploché čepici, nasazené na&nbsp;popelavě plavých vlasech, které jí&nbsp;nezešedivějí ani v&nbsp;šedesátce.</span></p>
          <p class="chunk" data-nb-ref-number="99" data-nb-words="92" data-nb-chars="525"><span class="idea" data-nb-ref-number="99" id="idea99" data-nb-words="92" data-nb-chars="525">Soudce tuší, proč za&nbsp;ním přišla, a&nbsp;dívá se&nbsp;do&nbsp;jejích bledých očí s&nbsp;těžce utajovaným neklidem. Mívala nad ním převahu už&nbsp;v&nbsp;dětských letech, ač&nbsp;byla o&nbsp;tři léta mladší, bál se&nbsp;jejího posměchu, a&nbsp;když se&nbsp;jí&nbsp;někdy pokusil nabít, skončilo se&nbsp;to&nbsp;pravidelně jeho porážkou, protože se&nbsp;prala s&nbsp;divokostí, které nemohl čelit, neměl-li jí&nbsp;vážně ublížit. A&nbsp;ten chlapecký strach z&nbsp;ní v&nbsp;něm zůstal podnes. Eleonora to&nbsp;ví&nbsp;a&nbsp;uvede se&nbsp;obvykle neúprosným způsobem. Cvrnkne prstem do&nbsp;složky starých spisů, hustě usazený prach se&nbsp;zvedne a&nbsp;zavíří.</span></p>
          <p class="chunk" data-nb-ref-number="100" data-nb-words="6" data-nb-chars="31"><span class="idea" data-nb-ref-number="100" id="idea100" data-nb-words="6" data-nb-chars="31">– Copak ti&nbsp;tu&nbsp;nikdy neuklízejí?</span></p>
          <p class="chunk" data-nb-ref-number="101" data-nb-words="17" data-nb-chars="103"><span class="idea" data-nb-ref-number="101" id="idea101" data-nb-words="17" data-nb-chars="103">– Tady není salón, ale úřadovna, zabručí soudce a&nbsp;má pocit, že&nbsp;tím dostatečně vyvrátil Eleonořin výpad.</span></p>
          <p class="chunk" data-nb-ref-number="102" data-nb-words="20" data-nb-chars="115"><span class="idea" data-nb-ref-number="102" id="idea102" data-nb-words="20" data-nb-chars="115">– Opravdu. Zapomněla jsem, že&nbsp;prach patří k&nbsp;úřadování. Dokud jím není případ obalen, neuzrál k&nbsp;vyřízení. Je&nbsp;to&nbsp;tak?</span></p>
          <p class="chunk" data-nb-ref-number="103" data-nb-words="6" data-nb-chars="29"><span class="idea" data-nb-ref-number="103" id="idea103" data-nb-words="6" data-nb-chars="29">– To&nbsp;jsou staré hloupé vtipy.</span></p>
          <p class="chunk" data-nb-ref-number="104" data-nb-words="195" data-nb-chars="1176"><span class="idea" data-nb-ref-number="104" id="idea104" data-nb-words="195" data-nb-chars="1176">Eleonora cvrnkne podruhé do&nbsp;svazku papírů, prach se&nbsp;opět vznese jak po&nbsp;neviditelném výbuchu, zároveň však, protože jsou to&nbsp;už&nbsp;velmi stará lejstra a&nbsp;zpuchřelá časem, od&nbsp;jednoho z&nbsp;nich se&nbsp;odlomí kousek ne&nbsp;větší drobné mince a&nbsp;snáší se&nbsp;kolébavě k&nbsp;zemi, smetanově nažloutlý a&nbsp;lehýnký jako povadlý okvětní lístek. Eleonora odvrátí oči od&nbsp;bratrovy tváře a&nbsp;sleduje klouzavý pád té&nbsp;saze, vylétlé z&nbsp;ohniště času. Ujde jí&nbsp;proto soudcův neklid a&nbsp;starý fascikl nebude pro ni&nbsp;ani nadále znamenat nic víc než hromádku trouchniviny a&nbsp;semeniště prachu. Kdyby mohla rozvázat provázek, který jej ovíjí, a&nbsp;listovat opatrně a&nbsp;velmi štítivě jeho obsahem, shledala by, že&nbsp;jsou to&nbsp;akta prvního soudního roku v&nbsp;onom bláznivém sporu, který přivedl na&nbsp;buben jejího dědečka z&nbsp;matčiny strany. Nač má&nbsp;soudce na&nbsp;stole tuhle veteš, jejíž herci už&nbsp;dávno zmizeli v&nbsp;zákulisí a&nbsp;za níž měla spadnout navěky opona zapomenutí? Živí snad těmito práchnivými polínky svůj ohníček? Slečna Eleonora však vidí naštěstí jen drtek papíru, který před ní&nbsp;sehrál malou scénku z&nbsp;rozpadu a&nbsp;zániku všech věcí. Nemyslí však ani tak daleko, ten nepatrný děj splývá s&nbsp;tím, o&nbsp;čem hovořila. Řekne, jako by&nbsp;neslyšela bratrovu odpověď:</span></p>
          <p class="chunk" data-nb-ref-number="105" data-nb-words="20" data-nb-chars="100"><span class="idea" data-nb-ref-number="105" id="idea105" data-nb-words="20" data-nb-chars="100">– Obávám se, že&nbsp;i&nbsp;tebe tady za&nbsp;ta&nbsp;léta prolezl prach skrz naskrz a&nbsp;že bys potřeboval řádně vyklepat.</span></p>
          <p class="chunk" data-nb-ref-number="106" data-nb-words="34" data-nb-chars="235"><span class="idea" data-nb-ref-number="106" id="idea106" data-nb-words="34" data-nb-chars="235">Soudce vyrazí nesrozumitelný zvuk, ze&nbsp;všeho nejvíce podobný odfrknutí, a&nbsp;začne poklepávat tužkou na&nbsp;psací podložce. Eleonora vrhne na&nbsp;tužku uhrančivý pohled, tužka jej nevydrží, klepne ještě několikrát nepravidelně a&nbsp;váhavě a&nbsp;skácí se.</span></p>
          <p class="chunk" data-nb-ref-number="107" data-nb-words="18" data-nb-chars="103"><span class="idea" data-nb-ref-number="107" id="idea107" data-nb-words="18" data-nb-chars="103">– Zatuchl jsi tady pěkně, jen co&nbsp;je&nbsp;pravda. Jiní v&nbsp;tvých letech jsou nejméně přednosty krajských soudů.</span></p>
          <p class="chunk" data-nb-ref-number="108" data-nb-words="5" data-nb-chars="36"><span class="idea" data-nb-ref-number="108" id="idea108" data-nb-words="5" data-nb-chars="36">Soudcova tvář potemní přívalem krve.</span></p>
          <p class="chunk" data-nb-ref-number="109" data-nb-words="31" data-nb-chars="165"><span class="idea" data-nb-ref-number="109" id="idea109" data-nb-words="31" data-nb-chars="165">– Každý ví, že&nbsp;jsem mohl odejít mnohokrát, a&nbsp;že jsem odmítl. Láska k&nbsp;rodnému místu, pohrdání kariérou a&nbsp;tak dále. Měl jsem právo zařídit si&nbsp;život, jak se&nbsp;mi&nbsp;zlíbilo.</span></p>
          <p class="chunk" data-nb-ref-number="110" data-nb-words="36" data-nb-chars="201"><span class="idea" data-nb-ref-number="110" id="idea110" data-nb-words="36" data-nb-chars="201">– Tak zní povídka, kterou jsi pustil sám do&nbsp;oběhu. A&nbsp;patrně ji&nbsp;vyprávíš i&nbsp;sobě, abys přehlušil pravdu. Lituji, že&nbsp;jsem neměla tak před deseti patnácti lety odvahu vzít bič a&nbsp;vypráskat tě&nbsp;veřejně odtud.</span></p>
          <p class="chunk" data-nb-ref-number="111" data-nb-words="2" data-nb-chars="7"><span class="idea" data-nb-ref-number="111" id="idea111" data-nb-words="2" data-nb-chars="7">– Leny!</span></p>
          <p class="chunk" data-nb-ref-number="112" data-nb-words="14" data-nb-chars="93"><span class="idea" data-nb-ref-number="112" id="idea112" data-nb-words="14" data-nb-chars="93">Slečna Eleonora mávne jen mdle a&nbsp;pohrdavě rukou, sršeň soudcova hněvu ji&nbsp;pramálo znepokojuje.</span></p>
          <p class="chunk" data-nb-ref-number="113" data-nb-words="10" data-nb-chars="66"><span class="idea" data-nb-ref-number="113" id="idea113" data-nb-words="10" data-nb-chars="66">– Pěkný soudce s&nbsp;představou o&nbsp;spravedlnosti, jakou sis vypěstoval.</span></p>
          <p class="chunk" data-nb-ref-number="114" data-nb-words="15" data-nb-chars="76"><span class="idea" data-nb-ref-number="114" id="idea114" data-nb-words="15" data-nb-chars="76">– Nerozumím ti. Sloužím zákonu a&nbsp;dělal jsem vždycky jen to, co&nbsp;po&nbsp;mně žádal.</span></p>
          <p class="chunk" data-nb-ref-number="115" data-nb-words="16" data-nb-chars="104"><span class="idea" data-nb-ref-number="115" id="idea115" data-nb-words="16" data-nb-chars="104">Eleonora vzplane. Vykloní se&nbsp;z&nbsp;propadla nepohodlného křesla a&nbsp;v&nbsp;šedém ledu jejích zřítelnic to&nbsp;zajiskří.</span></p>
          <p class="chunk" data-nb-ref-number="116" data-nb-words="32" data-nb-chars="179"><span class="idea" data-nb-ref-number="116" id="idea116" data-nb-words="32" data-nb-chars="179">– Když mluvíš o&nbsp;svém poslušenství zákona, proč tu&nbsp;tedy sedíš? Proč jsi už&nbsp;dávno neodešel? Proč ses vůbec vracel do&nbsp;tohoto hnízda? Jen proto, aby sis zkaňhal život a&nbsp;otrávil srdce?</span></p>
          <p class="chunk" data-nb-ref-number="117" data-nb-words="9" data-nb-chars="55"><span class="idea" data-nb-ref-number="117" id="idea117" data-nb-words="9" data-nb-chars="55">– Jsem tu&nbsp;spokojen. Nikde bych nemohl být spokojenější.</span></p>
          <p class="chunk" data-nb-ref-number="118" data-nb-words="49" data-nb-chars="260"><span class="idea" data-nb-ref-number="118" id="idea118" data-nb-words="49" data-nb-chars="260">– Na&nbsp;mou věru, řekne Eleonora pohrdavě, a&nbsp;proč ne? Jsou i&nbsp;takoví lidé. Nacházejí štěstí v&nbsp;tom, že&nbsp;si&nbsp;každý den natrhnou o&nbsp;něco svou ranku a&nbsp;přisypou do&nbsp;ní&nbsp;na&nbsp;špičku nože papriky. A&nbsp;jejich největší nepřítel je, kdo by&nbsp;jim to&nbsp;chtěl pofoukat nebo nakonec zahojit.</span></p>
          <p class="chunk" data-nb-ref-number="119" data-nb-words="13" data-nb-chars="88"><span class="idea" data-nb-ref-number="119" id="idea119" data-nb-words="13" data-nb-chars="88">Filip Dastych se&nbsp;pokusí uniknout sestře za&nbsp;hradbu naléhavých povinností. Vstane a&nbsp;řekne:</span></p>
          <p class="chunk" data-nb-ref-number="120" data-nb-words="16" data-nb-chars="89"><span class="idea" data-nb-ref-number="120" id="idea120" data-nb-words="16" data-nb-chars="89">– Je&nbsp;mi&nbsp;líto, Leny, ale snad bychom tento soukromý hovor mohli odložit na&nbsp;vhodnější dobu.</span></p>
          <p class="chunk" data-nb-ref-number="121" data-nb-words="7" data-nb-chars="54"><span class="idea" data-nb-ref-number="121" id="idea121" data-nb-words="7" data-nb-chars="54">V&nbsp;Eleonořiných očích to&nbsp;mžikne zlomyslným uspokojením.</span></p>
          <p class="chunk" data-nb-ref-number="122" data-nb-words="20" data-nb-chars="117"><span class="idea" data-nb-ref-number="122" id="idea122" data-nb-words="20" data-nb-chars="117">– Posaďte se, pane rado. Je&nbsp;přece pravděpodobné, že&nbsp;jsem přišla v&nbsp;úřední věci. Ale pochybuji, že&nbsp;ti&nbsp;bude příjemnější.</span></p>
          <p class="chunk" data-nb-ref-number="123" data-nb-words="124" data-nb-chars="732"><span class="idea" data-nb-ref-number="123" id="idea123" data-nb-words="124" data-nb-chars="732">Soudce Dastych se&nbsp;vzdá a&nbsp;usedne s&nbsp;hlubokým povzdechem. Slunce v&nbsp;té chvíli se&nbsp;posunulo na&nbsp;své dráze tak, že&nbsp;se&nbsp;odrazí od&nbsp;tabulky pootevřeného okna a&nbsp;světelný sloup se&nbsp;položí mezi bratra a&nbsp;sestru. Dívají se&nbsp;na&nbsp;sebe přes tu&nbsp;hranici, utkanou z&nbsp;víření zářícího prachu, oba zajatci svých světů, oba si&nbsp;náhle blízcí smutkem nad jejich rozdílností i&nbsp;nad svým osaměním. A&nbsp;chystají se&nbsp;vyjít si&nbsp;vstříc po&nbsp;laně toho nečekaně oživlého citu, napjatém nad propastí let prožitých v&nbsp;odcizení, na&nbsp;jejímž dně se&nbsp;třpytí několik valounů společných dětských vzpomínek. Leč nejsou cvičeni v&nbsp;této akrobacii a&nbsp;zatočí se&nbsp;jim oběma hlava dříve, než učiní první krok. Soudce sklopí polekaně víčka za&nbsp;skly svých brejlí a&nbsp;řekne hlasem, jakým mluvívá se&nbsp;stranami:</span></p>
          <p class="chunk" data-nb-ref-number="124" data-nb-words="7" data-nb-chars="33"><span class="idea" data-nb-ref-number="124" id="idea124" data-nb-words="7" data-nb-chars="33">– Tak proč jsi tedy přišla, Leny?</span></p>
          <p class="chunk" data-nb-ref-number="125" data-nb-words="31" data-nb-chars="180"><span class="idea" data-nb-ref-number="125" id="idea125" data-nb-words="31" data-nb-chars="180">Slečna Eleonora spolkne jakési žhavé sousto, které, jak putuje dolů, se&nbsp;změní v&nbsp;kousek ledu. Ty&nbsp;chudáku, myslí si, oba jsme chudáci, a&nbsp;někdo měkčího srdce měl by&nbsp;nad námi zaplakat.</span></p>
          <p class="chunk" data-nb-ref-number="126" data-nb-words="14" data-nb-chars="66"><span class="idea" data-nb-ref-number="126" id="idea126" data-nb-words="14" data-nb-chars="66">– Přišla jsem se&nbsp;tě&nbsp;zeptat, jestli víš, co&nbsp;se&nbsp;děje s&nbsp;tvým bratrem.</span></p>
          <p class="chunk" data-nb-ref-number="127" data-nb-words="12" data-nb-chars="73"><span class="idea" data-nb-ref-number="127" id="idea127" data-nb-words="12" data-nb-chars="73">– Nemám rád, když se&nbsp;mi&nbsp;připomíná toto pochybné bratrství, zahučí soudce.</span></p>
          <p class="chunk" data-nb-ref-number="128" data-nb-words="35" data-nb-chars="182"><span class="idea" data-nb-ref-number="128" id="idea128" data-nb-words="35" data-nb-chars="182">– Nu, měli jsme společného otce, na&nbsp;tom už&nbsp;těžko něco změníš, ať&nbsp;je&nbsp;ti&nbsp;to&nbsp;vhod, nebo ne. Třebaže jste si&nbsp;odnesli víc ze&nbsp;svých rozdílných matek a&nbsp;ještě víc z&nbsp;jejich povedených tatíků.</span></p>
          <p class="chunk" data-nb-ref-number="129" data-nb-words="15" data-nb-chars="81"><span class="idea" data-nb-ref-number="129" id="idea129" data-nb-words="15" data-nb-chars="81">– Jeden z&nbsp;nich byl nejen mým, ale také tvým dědečkem, Leny, řekne soudce dotčeně.</span></p>
          <p class="chunk" data-nb-ref-number="130" data-nb-words="51" data-nb-chars="273"><span class="idea" data-nb-ref-number="130" id="idea130" data-nb-words="51" data-nb-chars="273">– Vidíš, a&nbsp;to zas já&nbsp;nemám ráda, aby mi&nbsp;někdo připomínal, zasměje se&nbsp;Eleonora. Přestaňme si&nbsp;vyčítat předky, a&nbsp;ty se&nbsp;přestaň přetvařovat. Víš, co&nbsp;ví&nbsp;celé město. Pepek začal pít a&nbsp;hrát karty tak divoce, že&nbsp;se&nbsp;jeho dědek jistě obrací v&nbsp;hrobě závistí. Co&nbsp;máme proti tomu dělat?</span></p>
          <p class="chunk" data-nb-ref-number="131" data-nb-words="79" data-nb-chars="476"><span class="idea" data-nb-ref-number="131" id="idea131" data-nb-words="79" data-nb-chars="476">Soudce znehybní a&nbsp;mlčí. Paprsek odraženého světla se&nbsp;přesunul zatím na&nbsp;stěnu za&nbsp;jeho zády a&nbsp;osvětluje široké a&nbsp;otřelé hřbety zákoníků, rozestavené v&nbsp;polici, která se&nbsp;prohýbá pod jejich tíží. Náměstí pod otevřeným oknem sem proniká šumem a&nbsp;zvuky tak důvěrně známými, že&nbsp;už&nbsp;se&nbsp;dávno sloučily s&nbsp;tepotem vašeho srdce. Široký cit vzedme soudcovu hruď, nějaké kroky jdou po&nbsp;hladině těch známých zvuků, jdou a&nbsp;blíží se, nikdo je&nbsp;nemůže zastavit, neboť nikdo krom soudce jich neslyší.</span></p>
          <p class="chunk" data-nb-ref-number="132" data-nb-words="18" data-nb-chars="99"><span class="idea" data-nb-ref-number="132" id="idea132" data-nb-words="18" data-nb-chars="99">– Nevím, co&nbsp;máš na&nbsp;mysli. Nemůžeme zakázat lidem, aby s&nbsp;ním hráli, ani hostinským, aby mu&nbsp;nalévali.</span></p>
          <p class="chunk" data-nb-ref-number="133" data-nb-words="18" data-nb-chars="118"><span class="idea" data-nb-ref-number="133" id="idea133" data-nb-words="18" data-nb-chars="118">Jenomže slečna Eleonora má&nbsp;jemný sluch, a&nbsp;neslyší-li přímo ty&nbsp;kroky, zachytila alespoň jejich ozvěnu v&nbsp;bratrově hlase.</span></p>
          <p class="chunk" data-nb-ref-number="134" data-nb-words="9" data-nb-chars="44"><span class="idea" data-nb-ref-number="134" id="idea134" data-nb-words="9" data-nb-chars="44">– Připadá mi, jako by&nbsp;ti&nbsp;to&nbsp;působilo radost.</span></p>
          <p class="chunk" data-nb-ref-number="135" data-nb-words="6" data-nb-chars="45"><span class="idea" data-nb-ref-number="135" id="idea135" data-nb-words="6" data-nb-chars="45">Soudce uhne pohledem čepelkám sestřiných očí.</span></p>
          <p class="chunk" data-nb-ref-number="136" data-nb-words="3" data-nb-chars="13"><span class="idea" data-nb-ref-number="136" id="idea136" data-nb-words="3" data-nb-chars="13">– Nevím proč.</span></p>
          <p class="chunk" data-nb-ref-number="137" data-nb-words="18" data-nb-chars="99"><span class="idea" data-nb-ref-number="137" id="idea137" data-nb-words="18" data-nb-chars="99">Eleonora zápasí chvilku s&nbsp;touhou vrhnout se&nbsp;na&nbsp;něho, bít ho&nbsp;a&nbsp;škrabat jako kdysi v&nbsp;dětských letech.</span></p>
          <p class="chunk" data-nb-ref-number="138" data-nb-words="29" data-nb-chars="170"><span class="idea" data-nb-ref-number="138" id="idea138" data-nb-words="29" data-nb-chars="170">– Musíme najít nějaké řešení, řekne důrazně, a&nbsp;ty se&nbsp;nemůžeš vyhýbat své povinnosti. Pepek neohrožuje jenom sebe. Má&nbsp;ženu a&nbsp;dítě, je&nbsp;tu&nbsp;statek, který musí zůstat uchován.</span></p>
          <p class="chunk" data-nb-ref-number="139" data-nb-words="6" data-nb-chars="34"><span class="idea" data-nb-ref-number="139" id="idea139" data-nb-words="6" data-nb-chars="34">– Je&nbsp;to&nbsp;všechno předčasný poplach.</span></p>
          <p class="chunk" data-nb-ref-number="140" data-nb-words="139" data-nb-chars="775"><span class="idea" data-nb-ref-number="140" id="idea140" data-nb-words="139" data-nb-chars="775">– Pozdní poplach by&nbsp;nic nezachránil. Prohrál všechny hotové peníze, všechno, co&nbsp;stržil za&nbsp;sklizeň, ani na&nbsp;daně si&nbsp;nedal stranou. Odprodal už&nbsp;šest kusů dobytka a&nbsp;byl by&nbsp;prodal i&nbsp;pár koní, kdyby mu&nbsp;v&nbsp;tom nebyla zabránila Lída. Vyhnala kupce bičem ze&nbsp;dvora, a&nbsp;on se&nbsp;tomu ani nevzepřel. Teď shání půjčku. Přišel na&nbsp;mne, a&nbsp;když jsem mu&nbsp;odepřela, vypravil se&nbsp;na&nbsp;starého Harazima. Ten lakomec mě&nbsp;zastavil a&nbsp;vykládal mi&nbsp;o&nbsp;tom. Nač prý, dělal hloupého, potřebuje váš pan bratr peníze? Chtěl, abych mu&nbsp;půjčil třicet tisíc na&nbsp;dvanáct ze&nbsp;sta. Nejste na&nbsp;správném místě, pane statkáři, řekl mu. Nemám bankovní dům ani nelichvařím. Myslela jsem při tom na&nbsp;naši Lídu a&nbsp;na toho kluka. Ale to&nbsp;je&nbsp;teď vedlejší, ti&nbsp;už&nbsp;si&nbsp;nějak poradí. Pepek se&nbsp;obrátil na&nbsp;záložnu. Chce šedesát tisíc na&nbsp;hypotéku.</span></p>
          <p class="chunk" data-nb-ref-number="141" data-nb-words="25" data-nb-chars="137"><span class="idea" data-nb-ref-number="141" id="idea141" data-nb-words="25" data-nb-chars="137">– V&nbsp;tom mu&nbsp;nemůže nikdo bránit, řekne soudce a&nbsp;poprvé za&nbsp;této rozmluvy se&nbsp;usměje, jako by&nbsp;ho&nbsp;toto zjištění uspokojovalo. Statek mu&nbsp;patří.</span></p>
          <p class="chunk" data-nb-ref-number="142" data-nb-words="29" data-nb-chars="152"><span class="idea" data-nb-ref-number="142" id="idea142" data-nb-words="29" data-nb-chars="152">– Ale copak nevidíš, jak s&nbsp;nimi naloží? vzruší se&nbsp;Eleonora. Jeho žena chce požádat soud, aby byl dán pod kuratelu. Přišla jsem se&nbsp;s&nbsp;tebou o&nbsp;tom poradit.</span></p>
          <p class="chunk" data-nb-ref-number="143" data-nb-words="19" data-nb-chars="117"><span class="idea" data-nb-ref-number="143" id="idea143" data-nb-words="19" data-nb-chars="117">– Těch pár tisíc, které prohrál a&nbsp;probendil, nestačí na&nbsp;to, aby byl prohlášen za&nbsp;marnotratného a&nbsp;zbaven svéprávnosti.</span></p>
          <p class="chunk" data-nb-ref-number="144" data-nb-words="159" data-nb-chars="828"><span class="idea" data-nb-ref-number="144" id="idea144" data-nb-words="159" data-nb-chars="828">– Najde se&nbsp;dosti důkazů o&nbsp;tom, že&nbsp;není normální. Už&nbsp;to, že&nbsp;se&nbsp;bojí hodin a&nbsp;že je&nbsp;zastavuje všude, kde na&nbsp;ně&nbsp;přijde. Nebo to, co&nbsp;provádí v&nbsp;kanceláři. Zamyká se&nbsp;v&nbsp;ní na&nbsp;celé půldny a&nbsp;hádá se&nbsp;tam sám se&nbsp;sebou. Zkusila jsem s&nbsp;ním rozumně promluvit, ale řekl mi, že&nbsp;tomu nerozumím, že&nbsp;nehraje karty pro svoje potěšení, nýbrž proto, aby dokázal, že&nbsp;ten, kdo je&nbsp;vydrží hrát dosti dlouho, musí nakonec vyhrát. Jeho dědkovi se&nbsp;to&nbsp;nepodařilo jenom proto, že&nbsp;mu&nbsp;k&nbsp;tomu nebyl dopřán čas. Ale on&nbsp;prý čas prokoukl, ví, co&nbsp;je&nbsp;zač, a&nbsp;vyzrál na&nbsp;něj. Vyhraje a&nbsp;pak už&nbsp;bude vyhrávat vždycky. Pak prý zajde smích mrtvým i&nbsp;živým, a&nbsp;nikdo už&nbsp;nebude pochybovat, že&nbsp;jeho dědek dovedl vyhrávat nejen spory, nýbrž všechno, čeho se&nbsp;mu&nbsp;zachtělo. Tím mrtvým, abys rozuměl, myslel našeho dědu, a&nbsp;tím živým tebe. Ví&nbsp;prý dobře, nač tu&nbsp;čekáš a&nbsp;kdo čeká s&nbsp;tebou.</span></p>
          <p class="chunk" data-nb-ref-number="145" data-nb-words="165" data-nb-chars="978"><span class="idea" data-nb-ref-number="145" id="idea145" data-nb-words="165" data-nb-chars="978">Bratr zbledne, ale usmívá se. Radniční věž začne vyplácet uplynulou hodinu jedenácti zvonivými zlaťáky. Soudce je&nbsp;v&nbsp;duchu počítá a&nbsp;myslí na&nbsp;to, co&nbsp;mu&nbsp;Eleonora vykládala o&nbsp;čase. Ne, čas nelze zmást ani připravit o&nbsp;jeho ovoce. Je&nbsp;to&nbsp;strom věčné plodnosti, který setřásá svou úrodu každou vteřinu někomu jinému. I&nbsp;připadá mu, jako by&nbsp;účtoval s&nbsp;celou tou dobou, kdy pod ním stál a&nbsp;neosměloval se&nbsp;ani pomyslet na&nbsp;to, že&nbsp;by&nbsp;také jeho jablko dozrálo. Vlastně to&nbsp;ani neočekával. Trčel tady jen a&nbsp;díval se&nbsp;na&nbsp;bílý vjezd statku, který ho&nbsp;ze&nbsp;sebe vyvrhl, přežvykoval všelijaké myšlenky, zápasil s&nbsp;všelijakými city, ale byl vždycky dosti moudrý, aby si&nbsp;přiznal jejich bláhovost. Kdo to&nbsp;tu&nbsp;seděl na&nbsp;Eleonořině místě a&nbsp;mluvil o&nbsp;myšlenkách, které shazují komíny ze&nbsp;střechy? Kdo tu&nbsp;mluvil o&nbsp;absolutní spravedlnosti, která ztratí rázem svou absolutnost, jestliže jí&nbsp;jen trochu napomůžete? Ale což dal-li se&nbsp;komín už&nbsp;sám do&nbsp;pohybu, podléhaje myšlence, která na&nbsp;něm byla hlodala jako západní vítr?</span></p>
          <p class="chunk" data-nb-ref-number="146" data-nb-words="386" data-nb-chars="2326"><span class="idea" data-nb-ref-number="146" id="idea146" data-nb-words="386" data-nb-chars="2326">Uhne Eleonořiným očím zkoumavě vyčkávajícím a&nbsp;dívá se&nbsp;raději nad její hlavu na&nbsp;okraj křesla, kde rozpraskané voskované plátno je&nbsp;přibito k&nbsp;leštěnému rámu hřebíky s&nbsp;velkými vypouklými hlavicemi. Už&nbsp;dávno unikly jeho pozornosti a&nbsp;vědomí po&nbsp;zákonu věcí, jež nás denně obklopují a&nbsp;o&nbsp;jejichž bytí by&nbsp;nám podalo zprávu teprve jejich zmizení. A&nbsp;teď dva z&nbsp;nich, právě ty&nbsp;nad Eleonořinou hlavou, snad rozžehnuty mstivou touhou, již i&nbsp;ve věcech vzbouzí nevšímavost, proměňují se&nbsp;v&nbsp;pár světélkujících přísavných očí. Soudce se&nbsp;do&nbsp;nich dívá s&nbsp;posměšnou vyzývavostí, poznává je, ví, kdy se&nbsp;s&nbsp;nimi setkal poprvé i&nbsp;proč se&nbsp;tu&nbsp;objevily zrovna nyní. Ty&nbsp;oči stačí, říká si&nbsp;soudce, tělo bylo jen směšnou přízdobou v&nbsp;tom sáčku na&nbsp;tři knoflíky a&nbsp;dvouřadové pikové vestě, s&nbsp;tím obličejem, zrcadlícím všechno, co&nbsp;se&nbsp;odehrává ve&nbsp;vaší tváři. Vydařený chlapík, myslí si&nbsp;Filip Dastych, z&nbsp;takových by&nbsp;měli dělat vyšetřující soudce. Kdyby tu&nbsp;nyní skutečně seděl na&nbsp;Eleonořině místě, řekl by&nbsp;asi: Dovolíte, pane rado, malou poznámku? I&nbsp;záměrná nečinnost se&nbsp;může stát činem za&nbsp;určitých okolností. O&nbsp;tom není pochyby, právě tak jako není pochyby o&nbsp;tom, že&nbsp;mosazné hlavice hřebíků nejsou očima, ale soudce si&nbsp;raději pohrává s&nbsp;iluzí, protože v&nbsp;končinách, kde se&nbsp;nyní nachází, je&nbsp;lépe se&nbsp;vyhýbat skutečnostem. Vždyť celá ta&nbsp;věc už&nbsp;není z&nbsp;tohoto světa, třeba se&nbsp;tu&nbsp;má&nbsp;odehrávat její poslední jednání. Nedosouzený spor&nbsp;– to&nbsp;je&nbsp;něco tak velikého, že&nbsp;to&nbsp;může narůst i&nbsp;nad obsah jednoho lidského života; věčnost jej odmítá přijmout a&nbsp;bude jej vracet tak dlouho pozemským instancím, dokud jeho jádro nebude rozdrceno žernovem posledního, neodvolatelného rozsudku. Soudce je&nbsp;si&nbsp;jist, že&nbsp;se&nbsp;nemýlí. Důkaz je&nbsp;prostý: Jak jinak by&nbsp;tu&nbsp;ten spor ještě trval, když ti, kdo jej začali, dávno odešli. Hájil věc poraženého, ale neřekla tu&nbsp;před chvílí Eleonora, že&nbsp;ani vítěz nepovažoval výhru za&nbsp;konečnou? A&nbsp;kdyby odešli oni dva, on&nbsp;a&nbsp;Pepek, aniž se&nbsp;jim podařilo dosáhnout rozhodnutí, nevrátil by&nbsp;se&nbsp;spor znovu v&nbsp;podobě, kterou si&nbsp;dnes nedovedeme představit? Zbavit Pepka svéprávnosti. To&nbsp;není řešení, jež by&nbsp;se&nbsp;zamlouvalo soudci, třebaže se&nbsp;zdá oprávněné, spravedlivé a&nbsp;lidské všem, kdo nemohou nahlédnout hlouběji. Vždyť Filip Dastych se&nbsp;už&nbsp;vzdával naděje, že&nbsp;touto pří bude pohnuto za&nbsp;jeho života, a&nbsp;nyní, když se&nbsp;rozjela, má&nbsp;jí&nbsp;bránit, aby dospěla vytoužené poslední stanice?</span></p>
          <p class="chunk" data-nb-ref-number="147" data-nb-words="12" data-nb-chars="86"><span class="idea" data-nb-ref-number="147" id="idea147" data-nb-words="12" data-nb-chars="86">Eleonora se&nbsp;nabažila mlčelivého čekání i&nbsp;bezvýsledného luštění bratrovy tváře a&nbsp;řekne:</span></p>
          <p class="chunk" data-nb-ref-number="148" data-nb-words="24" data-nb-chars="114"><span class="idea" data-nb-ref-number="148" id="idea148" data-nb-words="24" data-nb-chars="114">– Nad čím je&nbsp;tu&nbsp;třeba tak dlouho přemýšlet? Copak ti&nbsp;není dost jasné, co&nbsp;se&nbsp;s&nbsp;Pepkem děje a&nbsp;co je&nbsp;naší povinností?</span></p>
          <p class="chunk" data-nb-ref-number="149" data-nb-words="65" data-nb-chars="390"><span class="idea" data-nb-ref-number="149" id="idea149" data-nb-words="65" data-nb-chars="390">Soudce se&nbsp;odtrhne od&nbsp;mosazných hlavic, které předstíraly, že&nbsp;jsou očima, a&nbsp;zpovídaly ho&nbsp;a&nbsp;vedly cestou, jíž si&nbsp;tolik přál být veden, sejme brejle a&nbsp;počne je&nbsp;čistit. Krátkozrakost spustí rázem svůj příjemný mlžný závoj, rozmázne sestřin obličej v&nbsp;měkkou bezvýraznost a&nbsp;zhasne studený lesk jejích očí. Tak je&nbsp;to&nbsp;dobře a&nbsp;soudce je&nbsp;odhodlán pohrávat si&nbsp;s&nbsp;brejlemi až&nbsp;do&nbsp;konce sestřiny návštěvy.</span></p>
          <p class="chunk" data-nb-ref-number="150" data-nb-words="36" data-nb-chars="229"><span class="idea" data-nb-ref-number="150" id="idea150" data-nb-words="36" data-nb-chars="229">– Přikládáš mnoho váhy blábolení opilcovu, které, kdo ví, obsahuje možná pravdu, která (soudce chvíli váhá a&nbsp;pak se&nbsp;rozhodne pro množné číslo) nám uniká. Pokud má&nbsp;zkušenost sahá, nestačilo by&nbsp;to&nbsp;podepřít žádost, kterou navrhuješ.</span></p>
          <p class="chunk" data-nb-ref-number="151" data-nb-words="30" data-nb-chars="193"><span class="idea" data-nb-ref-number="151" id="idea151" data-nb-words="30" data-nb-chars="193">– Nesmysl, řekne Eleonora prudce. Všechno, cos řekl, je&nbsp;nesmysl. Ostatně našli bychom dosti svědků, ochotných prokázat, že&nbsp;se&nbsp;Pepek nechová normálně. A&nbsp;mohli by&nbsp;to&nbsp;udělat s&nbsp;nejčistším svědomím.</span></p>
          <p class="chunk" data-nb-ref-number="152" data-nb-words="36" data-nb-chars="220"><span class="idea" data-nb-ref-number="152" id="idea152" data-nb-words="36" data-nb-chars="220">Soudce pokračuje v&nbsp;leštění svých brejlí s&nbsp;důkladností, v&nbsp;níž i&nbsp;přes všechen záměr je&nbsp;i&nbsp;díl staromládenecké pedanterie, a&nbsp;pak náhle zdvihne tvář, obnaženou a&nbsp;cizí bez ochranného valu skel, a&nbsp;řekne s&nbsp;nečekanou rozhodností:</span></p>
          <p class="chunk" data-nb-ref-number="153" data-nb-words="19" data-nb-chars="149"><span class="idea" data-nb-ref-number="153" id="idea153" data-nb-words="19" data-nb-chars="149">– Nechci, a&nbsp;udělám všechno, abych zabránil, zákonně zabránil, kladnému rozřešení podobné žádosti. Taková cesta neodpovídá mé&nbsp;představě spravedlnosti.</span></p>
          <p class="chunk" data-nb-ref-number="154" data-nb-words="14" data-nb-chars="82"><span class="idea" data-nb-ref-number="154" id="idea154" data-nb-words="14" data-nb-chars="82">Eleonora vstane prudce a&nbsp;rozhorleně, až&nbsp;staré křeslo za&nbsp;ní&nbsp;popojede a&nbsp;zakymácí se.</span></p>
          <p class="chunk" data-nb-ref-number="155" data-nb-words="27" data-nb-chars="165"><span class="idea" data-nb-ref-number="155" id="idea155" data-nb-words="27" data-nb-chars="165">– A&nbsp;co tedy odpovídá tvé představě spravedlnosti? Hází svá slova po&nbsp;bratrovi, leč nejsou to&nbsp;kulaté oblázky, nýbrž slova drsná posměchem a&nbsp;ironií jako silniční štěrk.</span></p>
          <p class="chunk" data-nb-ref-number="156" data-nb-words="24" data-nb-chars="120"><span class="idea" data-nb-ref-number="156" id="idea156" data-nb-words="24" data-nb-chars="120">– Aby statek přišel na&nbsp;buben a&nbsp;do cizích rukou? Aby se&nbsp;z&nbsp;Pepka stal obecní blázen a&nbsp;jeho žena a&nbsp;dcera někde podělkovaly?</span></p>
          <p class="chunk" data-nb-ref-number="157" data-nb-words="22" data-nb-chars="131"><span class="idea" data-nb-ref-number="157" id="idea157" data-nb-words="22" data-nb-chars="131">Ale Filip Dastych se&nbsp;usmívá, jako by&nbsp;k&nbsp;němu přicházela přes tu&nbsp;šerou úřední haluznu, čpící prachem a&nbsp;starobou, nějaká dávná vidina.</span></p>
          <p class="chunk" data-nb-ref-number="158" data-nb-words="17" data-nb-chars="88"><span class="idea" data-nb-ref-number="158" id="idea158" data-nb-words="17" data-nb-chars="88">– Kdo říká, že&nbsp;přijde do&nbsp;cizích rukou a&nbsp;že nechám své příbuzné napospas hanbě a&nbsp;chudobě?</span></p>
          <p class="chunk" data-nb-ref-number="159" data-nb-words="95" data-nb-chars="542"><span class="idea" data-nb-ref-number="159" id="idea159" data-nb-words="95" data-nb-chars="542">Eleonora slyší dobře, co&nbsp;bratr povídá, ale musí tu&nbsp;řeč nechat v&nbsp;sobě padnout až&nbsp;na&nbsp;samé dno a&nbsp;ještě chvíli naslouchat její ozvěně, aby uvěřila jejímu smyslu. A&nbsp;jak v&nbsp;ní opět stoupá a&nbsp;rozlévá se&nbsp;celou svou strašnou pravdou, vyplavuje s&nbsp;sebou všechna podezření, jimž se&nbsp;po&nbsp;léta vzpírala uvěřit, ne&nbsp;bledé utopence, nýbrž dravé přízraky hlubin, nabývající rázem tvaru a&nbsp;života. A&nbsp;slečna Eleonora zemdlí tím poznáním a&nbsp;ztratí všechnu svou sílu a&nbsp;bojovnost. Je&nbsp;vždycky bledá, ale teď zbělela až&nbsp;k&nbsp;mdlobě a&nbsp;musí se&nbsp;alespoň jednou rukou opřít o&nbsp;stůl.</span></p>
          <p class="chunk" data-nb-ref-number="160" data-nb-words="14" data-nb-chars="79"><span class="idea" data-nb-ref-number="160" id="idea160" data-nb-words="14" data-nb-chars="79">– Můj bože, vydechne, a&nbsp;jako by&nbsp;nedovedla najít jiných slov, opakuje: Můj bože.</span></p>
          <p class="chunk" data-nb-ref-number="161" data-nb-words="35" data-nb-chars="227"><span class="idea" data-nb-ref-number="161" id="idea161" data-nb-words="35" data-nb-chars="227">Soudci, jak se&nbsp;zdá, je&nbsp;lhostejné sestřino vzrušení nebo je&nbsp;příliš zaujat vlastními představami, takže mu&nbsp;přikládá jiný význam. Odpoví sobě nebo někomu velmi vzdálenému na&nbsp;otázku, dávno položenou a&nbsp;zůstavší bez odpovědi po&nbsp;léta:</span></p>
          <p class="chunk" data-nb-ref-number="162" data-nb-words="9" data-nb-chars="57"><span class="idea" data-nb-ref-number="162" id="idea162" data-nb-words="9" data-nb-chars="57">– Právo prvorozenství je&nbsp;starší než všechny psané zákony.</span></p>
          <p class="chunk" data-nb-ref-number="163" data-nb-words="100" data-nb-chars="575"><span class="idea" data-nb-ref-number="163" id="idea163" data-nb-words="100" data-nb-chars="575">Eleonora se&nbsp;zatím vzpamatuje a&nbsp;najde svou obvyklou rovnováhu. Má&nbsp;najednou pocit, jako by&nbsp;jí&nbsp;někdo ukázal celý její dosavadní život v&nbsp;jediném prudce osvětleném obraze, a&nbsp;ona rázem pochopila, proč všechno bylo právě tak, a&nbsp;ne jinak, proč také ona tu&nbsp;zůstala a&nbsp;nevypravila se&nbsp;nikam za&nbsp;dobrodružstvím vlastních přání, proč se&nbsp;jí&nbsp;vždycky zdálo, že&nbsp;ji&nbsp;tu&nbsp;někdo postavil na&nbsp;stráž a&nbsp;řekl: Bdi a&nbsp;ne­um­dlévej! Nesmí podlehnout slabosti, když to, co&nbsp;se&nbsp;děje a&nbsp;snad ještě dít bude, volá po&nbsp;její síle. Nakloní se&nbsp;přes stůl k&nbsp;bratrovi a&nbsp;mluví řezavým hlasem, jehož zvuk ji&nbsp;samotnou mrazí:</span></p>
          <p class="chunk" data-nb-ref-number="164" data-nb-words="140" data-nb-chars="768"><span class="idea" data-nb-ref-number="164" id="idea164" data-nb-words="140" data-nb-chars="768">– Jsou na&nbsp;světě ještě jiná práva, která nenajdeš v&nbsp;zákonících a&nbsp;patrně ani ve&nbsp;svém srdci. Právo života a&nbsp;lásky, právo smíru a&nbsp;zapomenutí. Udusils je&nbsp;v&nbsp;sobě pro jediné pochybné právo, které ti&nbsp;bylo odepřeno. Vždycky jsem tě&nbsp;z&nbsp;toho podezřívala, ale nikdy jsem tomu nechtěla uvěřit. Jenom Pepek cítil dobře, proč jsi sem přišel. Lehl sis jako stín na&nbsp;všechno jeho počínání. Všechno, co&nbsp;dělal, dělal jen proto, aby přesvědčil sebe i&nbsp;tebe, že&nbsp;je&nbsp;dobrý hospodář, že&nbsp;se&nbsp;stalo po&nbsp;právu i&nbsp;jemu. A&nbsp;dělal to&nbsp;špatně, protože si&nbsp;tolik přál udělat to&nbsp;dobře a&nbsp;přitom se&nbsp;tě&nbsp;tolik bál. Nakonec se&nbsp;pustil cestou svého dědka jen proto, aby si&nbsp;dokázal, že&nbsp;se&nbsp;tě&nbsp;nemusí bát. Ale povídám ti, žes promarnil svůj čas a&nbsp;čekals nadarmo. Postarám se, aby statek zůstal Pepkovi, jeho ženě a&nbsp;Lídě.</span></p>
          <p class="chunk" data-nb-ref-number="165" data-nb-words="46" data-nb-chars="296"><span class="idea" data-nb-ref-number="165" id="idea165" data-nb-words="46" data-nb-chars="296">Soudce se&nbsp;tiskne k&nbsp;opěradlu svého křesla, ale pokouší se&nbsp;marně uniknout. Eleonořin obličej se&nbsp;mu&nbsp;přiblížil tak, že&nbsp;prořízl i&nbsp;závoj krátkozrakosti, a&nbsp;slova prší deštěm žhavých uhlíků, nepomáhá krčit se&nbsp;před nimi, nedaří se&nbsp;je&nbsp;setřást, neodpadnou dříve, dokud mu&nbsp;nezanechají všechnu svou palčivost.</span></p>
          <p class="chunk" data-nb-ref-number="166" data-nb-words="15" data-nb-chars="85"><span class="idea" data-nb-ref-number="166" id="idea166" data-nb-words="15" data-nb-chars="85">Zbit a&nbsp;popálen jako vlk, po&nbsp;němž hodili hořícím polenem, soudce se&nbsp;vzchopil k&nbsp;odporu.</span></p>
          <p class="chunk" data-nb-ref-number="167" data-nb-words="47" data-nb-chars="245"><span class="idea" data-nb-ref-number="167" id="idea167" data-nb-words="47" data-nb-chars="245">– Mlč, řekne přidušeně, jako by&nbsp;se&nbsp;bál pozdvihnout hlas, nesmíš takhle mluvit. Nechci připravit Annu a&nbsp;Lídu o&nbsp;to, co&nbsp;jim patří. Jsem přece na&nbsp;světě sám. Jde jenom o&nbsp;Pepka a&nbsp;o&nbsp;mne, a&nbsp;tomu ty&nbsp;nerozumíš. Je&nbsp;to&nbsp;starší spor, než vůbec můžeš pochopit.</span></p>
          <p class="chunk" data-nb-ref-number="168" data-nb-words="9" data-nb-chars="57"><span class="idea" data-nb-ref-number="168" id="idea168" data-nb-words="9" data-nb-chars="57">– Starší spor? opakuje slečna Eleonora. Jaký starší spor?</span></p>
          <p class="chunk" data-nb-ref-number="169" data-nb-words="18" data-nb-chars="104"><span class="idea" data-nb-ref-number="169" id="idea169" data-nb-words="18" data-nb-chars="104">Soudce se&nbsp;již dosti vzpamatoval, aby nyní mohl čelit i&nbsp;svému strachu ze&nbsp;sestry. Vstane a&nbsp;řekne odmítavě:</span></p>
          <p class="chunk" data-nb-ref-number="170" data-nb-words="7" data-nb-chars="37"><span class="idea" data-nb-ref-number="170" id="idea170" data-nb-words="7" data-nb-chars="37">– Nemám kdy, abych ti&nbsp;to&nbsp;vysvětloval.</span></p>
          <p class="chunk" data-nb-ref-number="171" data-nb-words="62" data-nb-chars="414"><span class="idea" data-nb-ref-number="171" id="idea171" data-nb-words="62" data-nb-chars="414">Nepočítá však s&nbsp;proradností náhody, s&nbsp;tím silničním lapkou, který tak rád sklízí, co&nbsp;nesel. Někdo zaklepe na&nbsp;dveře, spojující jeho úřadovnu se&nbsp;spisovnou. Soudce řekne mocně a&nbsp;téměř rozveseleně:&nbsp;– Dále, očekávaje od&nbsp;tohoto rušitele vysvobození od&nbsp;Eleonořiny návštěvy. Dveře se&nbsp;otevřou a&nbsp;starý aktuárský úředník sem vsune polovičku těla, olysalou prošedivělou hlavu, ramena v&nbsp;listráčku<a href="./resources/undefined">6</a> a&nbsp;ruce svírající nějaká akta.</span></p>
          <p class="chunk" data-nb-ref-number="172" data-nb-words="12" data-nb-chars="71"><span class="idea" data-nb-ref-number="172" id="idea172" data-nb-words="12" data-nb-chars="71">– Račte prominout, pane přednosto, domníval jsem se, že&nbsp;ráčíte být sám.</span></p>
          <p class="chunk" data-nb-ref-number="173" data-nb-words="58" data-nb-chars="353"><span class="idea" data-nb-ref-number="173" id="idea173" data-nb-words="58" data-nb-chars="353">Ale nedostane se&nbsp;ve&nbsp;svém proslovu dále, protože vítr, který dosud jen klouzal kolem oken soudcova pokoje, ucítí rázem spojení s&nbsp;otevřeným oknem na&nbsp;druhé straně domu a&nbsp;nadšený jako uličník, který objevil nový průchod, vrhne se&nbsp;jím divoce vířivým průvanem. Papíry na&nbsp;soudcově stole se&nbsp;vznesou a&nbsp;soudce zapomene, co&nbsp;si&nbsp;sliboval od&nbsp;tohoto vyrušení, a&nbsp;zařve:</span></p>
          <p class="chunk" data-nb-ref-number="174" data-nb-words="3" data-nb-chars="19"><span class="idea" data-nb-ref-number="174" id="idea174" data-nb-words="3" data-nb-chars="19">– Táhněte, člověče!</span></p>
          <p class="chunk" data-nb-ref-number="175" data-nb-words="163" data-nb-chars="963"><span class="idea" data-nb-ref-number="175" id="idea175" data-nb-words="163" data-nb-chars="963">Dveře se&nbsp;zavřou s&nbsp;třeskem a&nbsp;smažou aktuára, vítr klesne jako přestřižená tkanice a&nbsp;papíry ztratí křídla a&nbsp;klesají k&nbsp;zemi. Filip Dastych se&nbsp;sehne, aby je&nbsp;posbíral, a&nbsp;slečna Eleonora, pobavená tou malou mezi­hrou, pohlédne na&nbsp;stůl, aby zjistila, jaké na&nbsp;něm ten výtržník natropil spousty. A&nbsp;tu její oči postihnou na&nbsp;starém, zežloutlém svazku listin, který se&nbsp;nemohl vznést pro svou váhu i&nbsp;proto, že&nbsp;byl spoután provázkem, dvě jména, dvě důvěrně známá jména. Je&nbsp;to&nbsp;právě ten svazek, který vzbudil její nevoli, když sem přišla, a&nbsp;z&nbsp;něhož odlomila cvrnknutím kousek zpuchřelého papíru. Ta&nbsp;jména jsou právě ona, jež měla zůstat navěky pohřbena se&nbsp;svými nositeli. Zdvihne svazek ze&nbsp;stolu, je&nbsp;útlejší, než se&nbsp;zprvu domnívala, příliš útlý na&nbsp;hromadu neštěstí, kterou v&nbsp;sobě skrývá, a&nbsp;Eleonora cítí, že&nbsp;v&nbsp;tu chvíli by&nbsp;se&nbsp;mohla roztřást po&nbsp;celém těle, kdyby se&nbsp;dost neovládala. Soudce se&nbsp;vzpřímí s&nbsp;hromádkou posbíraných lejster a&nbsp;vidí, co&nbsp;se&nbsp;to&nbsp;dostalo do&nbsp;rukou jeho sestře.</span></p>
          <p class="chunk" data-nb-ref-number="176" data-nb-words="10" data-nb-chars="56"><span class="idea" data-nb-ref-number="176" id="idea176" data-nb-words="10" data-nb-chars="56">Odhodí sebrané papíry na&nbsp;stůl a&nbsp;hmátne po&nbsp;svazku listin.</span></p>
          <p class="chunk" data-nb-ref-number="177" data-nb-words="4" data-nb-chars="13"><span class="idea" data-nb-ref-number="177" id="idea177" data-nb-words="4" data-nb-chars="13">– Dej to&nbsp;sem!</span></p>
          <p class="chunk" data-nb-ref-number="178" data-nb-words="17" data-nb-chars="78"><span class="idea" data-nb-ref-number="178" id="idea178" data-nb-words="17" data-nb-chars="78">Eleonora ustoupí o&nbsp;krok a&nbsp;v&nbsp;jejích očích je&nbsp;hrůza a&nbsp;v&nbsp;jejím hrdle křik i&nbsp;pláč.</span></p>
          <p class="chunk" data-nb-ref-number="179" data-nb-words="24" data-nb-chars="136"><span class="idea" data-nb-ref-number="179" id="idea179" data-nb-words="24" data-nb-chars="136">– Ty&nbsp;blázne! řekne a&nbsp;vzlykne. A&nbsp;najednou, vkládajíc všechnu zbylou sílu do&nbsp;toho pohybu, přetrhne svazek napůl a&nbsp;hodí jej soudci k&nbsp;nohám.</span></p>
          <p class="chunk" data-nb-ref-number="180" data-nb-words="5" data-nb-chars="21"><span class="idea" data-nb-ref-number="180" id="idea180" data-nb-words="5" data-nb-chars="21">– Tady máš svůj spor!</span></p>
          <p class="chunk" data-nb-ref-number="181" data-nb-words="5" data-nb-chars="28"><span class="idea" data-nb-ref-number="181" id="idea181" data-nb-words="5" data-nb-chars="28">A&nbsp;vyběhne plačíc z&nbsp;úřadovny.</span></p>
          <hr>
          <p class="chunk" data-nb-ref-number="182" data-nb-words="10" data-nb-chars="55"><span class="idea" data-nb-ref-number="182" id="idea182" data-nb-words="10" data-nb-chars="55"><em><a href="./resources/undefined">6</a> Kabát z&nbsp;listru, lehké lesklé vlněné látky. <em>Pozn. red.</em></em></span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./svedek_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>